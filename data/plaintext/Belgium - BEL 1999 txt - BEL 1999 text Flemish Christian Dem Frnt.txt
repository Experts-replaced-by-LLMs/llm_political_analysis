VOLLE KRACHT VOORUIT   Ons verkiezingsprogramma: méér dan een belofte.  Een verkiezingsprogramma moet méér zijn dan een belofte. Ja toch. Wat heeft u er aan dat partijen en kandidaten de hemel op aarde beloven enkele weken voor de stembusgang en er nadien weinig of niets van terecht brengen ? Bij de CVP zien én doen we dat anders. Ons programma is misschien met wat minder strikjes verpakt, maar het is haalbaar en uitvoerbaar. Wij doen wat we zeggen. En daar komt het toch op aan: u moet weten wat u aan ons heeft. Voor én na de verkiezingen.  Hoe weet u dat dan zéker? Niet door ons zomaar op ons woord te nemen. Maar door eens kritisch na te gaan wat de CVP in haar programma vooropstelde bij de vorige verkiezingen, vier jaar geleden, en dat te vergelijken met wat daar in de praktijk van terecht kwam.  In 1995 beloofde de CVP bij voorrang werk te maken van:  -   De verdere gezondmaking van de overheidsfinanciën en het halen van       de fameuze ‘Maastricht’-norm om tot de Europese muntunie te kunnen       toetreden;  -   Een actief werkgelegenheidsbeleid;  -   Het behoud van moderne en betaalbare sociale zekerheid;  -   De modernisering van justitie;  -   De ontwikkeling van een krachtig, eigen Vlaams beleid;  -   De strijd tegen armoede en sociale uitsluiting.  U kunt vandaag zelf vaststellen in welke mate deze doelstellingen werden gehaald. Zonder grootspraak of overdrijving. Puur op basis van feiten.  -   Ons land werd opgenomen in de Europese Economische en Monetaire       Unie. Daardoor werd onze munt sterker en onze rente lager.       Daardoor kunt u goedkoop lenen en kunt u binnenkort in heel       Euroland met dezelfde munt betalen. Daardoor maken we nu deel uit       van de grootste economische markt van de wereld. Gedurende jaren       werden aan de bevolking besparingsinspanningen gevraagd. Maar het       resultaat is de moeite waard. We hebben nu sterkere kansen voor       morgen.  -   De werkgelegenheid is de jongste 10 jaar – met de CVP aan het roer –       gestegen met netto 230.000 arbeidsplaatsen. Netto betekent echt       nieuw, bovenop het vervangen van het jobverlies bij sluitingen van       bedrijven en gedwongen afdankingen. Het laatste jaar, in 1998,       zijn er netto 30.000 jobs bijgekomen. Het welvaartspeil in       Vlaanderen ligt 7% hoger dan in Nederland. De buitenlandse       investeringen in Vlaanderen scoren het hoogst in vergelijking met       onze buurlanden. De Vlaamse ondernemingen investeren in de       toekomst. Vlaanderen heeft een werkloosheidsgraad van ongeveer 5%.       Dat is minder dan de helft van het Europese gemiddelde.  -   De sociale zekerheid (pensioenen, ziekteverzekering, werkloosheid)       staat sterker dan vier jaar geleden. De beste garantie voor de       sociale zekerheid is dat we de knip op de portemonnee houden en       geen gekke, onbetaalbare plannen willen uitvoeren. Wat in de       voorbije jaren met zoveel moeite en zorg is opgebouwd, mag morgen       niet door deuren en vensters worden buitengegooid. Met de CVP in       de regering zullen de pensioenen betaalbaar blijven en zal de       solidariteit met zwakken, zieken en kansarmen niet in het gedrang       komen.  -   Dank zij het Octopus-akkoord, waarvoor zowel de meerderheids- als de       oppositiepartijen de leiding van Jean-Luc Dehaene vroegen, kwam de       hervorming van justitie en politie in een stroomversnelling. Het       wettelijke kader is er nu. In de komende jaren zult u het verschil       merken. Ook in uw straat. Het gerecht zal toegankelijker zijn en       zal sneller en professioneler kunnen werken. Slachtoffers zullen       nazorg en begeleiding krijgen. De ééngemaakte politie zal       efficiënter en doelgerichter kunnen werken. De onvergeeflijke       fouten die gemaakt werden bij het onderzoek naar de moorden op de       ontvoerde kinderen mogen zich nooit meer herhalen.  -   Vlaanderen is de economische motor van ons land. De eigen, Vlaamse       aanpak levert zichtbare resultaten op. In vier jaar investeerde de       Vlaamse overheid 20 miljard extra in wetenschappelijk onderzoek.       Via PC/KD krijgen alle leerlingen de kans om vertrouwd te raken       met de informatietechnologie. In het onderwijs werd de lat tussen       de verschillende onderwijsnetten eindelijk gelijk gelegd. De CVP       stond aanvankelijk moederziel alleen om dit rechtvaardige principe       te verdedigen. De middelen voor de welzijns- en de milieusector       zijn de sterkste groeiers op de Vlaamse begroting. Er werden       centen vrijgemaakt voor 4.000 bijkomende jobs in de zorgsector. Er       werd reeds 4 miljard frank opzij gezet voor de zogenaamde       «zorgverzekering», een aanvullende verzekering voor niet-medische       zorgen. Vlaanderen is een succesverhaal. Daarom willen we de       bestuurskracht van Vlaanderen na de volgende verkiezingen verder       versterken. Binnen het Belgische federale kader. Maar met meer       ademruimte en middelen voor een eigen beleid.  -   Op basis van een wetenschappelijk rapport over armoede in ons land,       maakte de regering werk van de strijd tegen de uitsluiting en       tegen de kansarmoede. De morele waarde van een samenleving wordt       gemeten aan wat ze concreet doet aan de noden van de kleinsten en       de minst weerbaren. De CVP maakte er werk van.   Het maakt wél uit voor wie u kiest  Misschien heeft u zich ook al afgevraagd of het wel zo’n groot verschil maakt voor welke partij of voor welke kandidaten u stemt op 13 juni. Zijn het niet allemaal dezelfde(n) en is het politieke wereldje niet enorm vaag en grijs geworden? Neen. Echt niet.  Het gebekvecht tussen SP en VLD wekt de indruk dat ze eerder bezig zijn met hun eigen imago dan met de zorgen en problemen van mensen van vlees en bloed. De CVP doet bewust niet mee aan het zwart maken van andere partijen. Voor de CVP moet de politiek zich met andere dingen bezig houden, zoals: goed besturen en luisteren naar wat mensen en groepen echt raakt en beroert. De CVP heeft de voorbije vier jaren de leiding genomen van het regeringswerk, zowel op nationaal als op Vlaams niveau. Zij is de locomotief van een beleid dat tot tastbare resultaten heeft geleid. Als u wil dat die positieve trend doorzet heeft u maar één keuze: uw vertrouwen geven aan de Christelijke Volkspartij en haar mandatarissen. Het zal niet van de VLD of van de SP afhangen welk beleid in het begin van volgende eeuw gevoerd wordt. Het zal ofwel de CVP zijn, ofwel een onzekere coalitie van socialisten, liberalen en andere, kleinere partijen. Met een sterke CVP gaat het in dit land en in Vlaanderen volle kracht vooruit. Voortbouwend op de resultaten van het voorbije regeringswerk. Maar ook met een nieuw programma dat mensen in alle sectoren van de samenleving meer kansen geeft en dat de kwaliteit van het leven en samenleven verder wil verbeteren. Met een nieuw programma dat talent en ondernemingszin aanmoedigt, en zorgt dat niemand achter blijft.  Het klopt zeker dat de vroegere tegenstellingen tussen ‘links’ en ‘rechts’, tussen ‘progressief’ en ‘conservatief’ grotendeels achterhaald zijn. Vandaag is men het er vrij algemeen over eens dat de vrije markteconomie het model van de toekomst is, op voorwaarde dat ze sociaal en ecologisch gecorrigeerd wordt. En dat is nu precies wat de CVP al sinds haar ontstaan als basisstelling verdedigt: de samenleving moet een mens erkennen in zijn en haar unieke waarde, moet vrijheid en kansen tot ontplooiing geven, moet uitnodigen tot verantwoordelijkheid. Maar tegelijk moet die samenleving oproepen tot solidariteit voor mensen die minder rijk, knap, gezond of getalenteerd zijn en moet ze respect opbrengen voor het erfgoed van cultuur en natuur, dat we aan de volgende generaties overdragen. Alleen nadruk leggen op ‘individu’ en ‘absolute vrijheid’ leidt tot egoïsme en onverdraagzaamheid. Alleen pleiten voor ‘de rol van de overheid’ en het ‘collectieve’, leidt tot het doden van initiatiefzin en tot grijze middelmatigheid. Daarom is de CVP de enige partij die, vanuit haar basisprincipes, klaar is voor de 21^ste^ eeuw. De identiteitscrises laten we aan anderen over.  De maatschappijvisie van de Vlaamse christen-democraten maakt het verschil met andere partijen. De CVP staat voor het sociaal personalisme. Wij gaan uit van de unieke waarde en de waardigheid van de menselijke persoon. Wij gaan uit van verantwoordelijkheid en solidariteit tussen mensen. Mensen kunnen slechts gelukkig zijn als ze het voor elkaar opnemen. Wij gaan uit van de zorg voor natuur en cultuur die we aan de volgende generaties mogen overdragen. De kwaliteit van menselijk leven en samen-leven maakt de kern uit van ons politiek engagement. De ‘C’ in de naamgeving van onze partij duidt op de christelijke waardengevoeligheid die richting geeft aan ons politiek handelen. De CVP is geen kerkelijke partij. Ze ontvangt geen richtlijnen van Rome. De scheiding tussen kerk en staat is noodzakelijk in een democratische maatschappij. Maar de Vlaamse christen-democraten enten hun engagement zeer bewust op de rijkste zingevingstraditie van de westerse wereld, om eigentijdse oplossingen uit te werken voor de noden en problemen van onze moderne samenleving. Wie verantwoordelijkheid wil dragen in de samenleving, moet niet alleen een goede manager zijn, maar moet ook op moreel en ethisch vlak zijn nek uitsteken.  Het Vlaams Blok werpt zich graag op als partij die ‘zegt wat u denkt’. Misschien lijkt dat op het eerste gezicht wel zo. Het Vlaams Blok teert op gevoelens van ongenoegen, angst en onzekerheid die leven bij mensen die moeilijk hun weg vinden in onze ingewikkelde samenleving, die razendsnel evolueert. Die gevoelens zijn echt, vaak ook terecht. Maar het volstaat niet vragen te stellen. Er zijn ook antwoorden nodig. En de antwoorden die het Vlaams Blok geeft, leiden tot een samenleving zonder vrijheid en zonder solidariteit. Werklozen: buiten. Vreemdelingen: buiten. Andersdenkenden: buiten. Vakbonden: buiten. De koning: buiten. België: barst. Europa: nooit. Dat roept herinneringen op aan bruine dictaturen die onherstelbare schade hebben aangericht. De CVP wijst een dergelijke ‘oplossing’ radicaal af. Wij hebben eigen antwoorden op de terechte vragen die mensen bezig houden. Antwoorden die haalbaar en menselijk zijn. Antwoorden die menselijke waardigheid en respect voor de mensenrechten wél garanderen.  De Vlaamse christen-democraten zijn de voortrekkers van een nieuwe, versterkte solidariteit. Die solidariteit is de enige remedie tegen vereenzaming en verschraling. Volle kracht vooruit betekent voor ons ook dat iedereen méé is en dat niemand definitief uit de boot valt. De ‘wettelijke’ solidariteit van pensioenen en bijstandsregelingen is en blijft noodzakelijk. Maar ze volstaat niet. Er is even veel behoefte aan spontane solidariteit die de verbondenheid tussen mensen versterkt, die bruggen slaat tussen jong en oud, tussen werkenden en werklozen, tussen zieken en gezonden, tussen mannen en vrouwen, tussen rijk en arm, tussen noord en zuid. De CVP wil mensen ondersteunen die thuis, in hun buurt, in de samenleving zorg en verantwoordelijkheid voor elkaar opnemen. De CVP wil het vrijwilligerswerk en de vrijwillige inzet van mensen voor elkaar ondersteunen. De CVP wil mensen en groepen samenbrengen in plaats van ze uit elkaar te drijven. Dialoog en verbondenheid helpen mensen vooruit. Conflict en extremisme drijven mensen uit elkaar. Met uw stem kunt u op 13 juni het verschil maken.   Het DOORGROEIPROGRAMMA van de CVP  De positieve resultaten van het federale en Vlaamse regeringsbeleid vormen de basis voor ons DOORGROEIPROGRAMMA 1999-2004. Als het van de CVP afhangt, maken we gebruik van die sterke uitgangspositie, om nu volle kracht vooruit te gaan en, samen met de dynamische, positieve krachten in Vlaanderen, nieuwe sporen te trekken.  Het CVP-Doorgroeiprogramma bevat ACHT HOOFDACCENTEN:  1. INVESTEREN IN DUURZAAM, ZINVOL WERK   2. LEEFBARE, VEILIGE STEDEN EN GEMEENTEN  3. KOPLOPERS IN HET NIEUWE EUROPA   4. MEER VLAANDEREN VOOR EEN BETER BESTUUR  5. GRAAG THUIS. GRAAG NAAR SCHOOL  6. MENSELIJKE WAARDIGHEID: ONZE MAATSTAF VOOR DE VOLGENDE EEUW  7. FILES VERMIJDEN DOOR ANDERS TE RIJDEN  8. NOORD-ZUID-DIALOOG VOOR RECHTVAARDIGHEID EN VREDE  Het DOORGROEIPROGRAMMA van de CVP is erg ambitieus. Zo ambitieus dat het alleen kan uitgevoerd worden als het op 13 juni én daarna de massale steun krijgt van de gezinnen, de scholen en universiteiten, het vrijwilligerswerk, de sociaal-culturele organisaties, de Vlaamse sociale partners, kortom van dàt gedeelte van de actieve bevolking dat geen boodschap heeft aan gekanker en gezeur, maar dat vooruit wil op de ingeslagen weg en dat vertrouwen heeft in de nieuwe kansen van het volgende millennium.  1. Investeren in duurzaam, zinvol werk   Het sociaal-economische beleid van de Vlaamse en de federale regering heeft overtuigend goede resultaten opgeleverd. De werkloosheid is spectaculair gedaald. De tewerkstelling is drastisch gestegen. De investeringen – ook de buitenlandse - zijn de laatste drie jaar enorm toegenomen. Het vertrouwen in de toekomstkansen van de Vlaamse economie groeit.  En toch blijft de zorg voor werkgelegenheid centraal staan bij de CVP. Want de nieuwe tewerkstelling is er niet vanzelf gekomen en ze zal ook niet vanzelf blijven bestaan. De CVP wil het ondernemen blijven stimuleren en wil nieuwe bedrijfsinitiatieven aanmoedigen.  De Vlaamse christen-democraten stellen zich niet tevreden met het stimuleren van om het even welk soort ‘werk’ in om het even welke omstandigheden. De kwaliteit van een job staat meer dan ooit centraal. Het kan niet dat mensen gedurende heel hun beroepsleven in omstandigheden moeten werken waarin ze weinig of geen beroepsvreugde kunnen ervaren, waarin ze door bovenmatige stress onderuit gaan, waarin er geen ruimte overblijft voor menselijke contacten en oprechte collegialiteit, voor gezinsleven en vrije tijd.  De CVP wil Vlaanderen nog meer laten investeren in duurzaam, zinvol werk. In een ondernemingsvriendelijk klimaat. Met een positieve houding tegenover wetenschappelijke vooruitgang en technologische innovatie. Met minder bureaucratische grendels en meer aandacht voor de kwaliteit van producten en productieprocessen. Met meer aandacht ook voor de ethische kwaliteit van wàt bedrijven produceren en waar ze hun grondstoffen vandaan halen. Met reëel overleg tussen bedrijfsleiding en werknemers. Met volwaardige participatie van arbeiders, bedienden en kaderleden. Met gelijke kansen voor mannen en vrouwen, voor kansarmen, mensen met een handicap. Met specifieke impulsen voor de kleine en middelgrote ondernemeningen (KMO’s), die zorgen voor het gros van de tewerkstelling en die soepel kunnen inspelen op nieuwe marktontwikkelingen en technologische innovaties. Met concrete maatregelen ten aanzien van de landbouwbedrijven, die de voorbije jaren niet gespaard bleven van tegenslag en die grote risico’s moesten nemen om te kunnen overleven.  2. Leefbare, veilige steden en gemeenten  De CVP wil dat mensen zich thuis voelen in hun stad, hun gemeente, hun wijk. Met ruimte om te leven, te wonen en te werken. De aandacht voor het stedelijk beleid – een prioriteit van de huidige regering – moet worden aangevuld en uitgebreid met een gericht plattelandsbeleid. De CVP zal niet dulden dat de belangen van de steden worden uitgespeeld tegen het platteland of omgekeerd. Er is nood aan een integrale aanpak die rekening houdt met de specifieke noden en leefomstandigheden van stad en platteland. De leefbaarheid van steden en gemeenten heeft rechtstreeks te maken met een goede ruimtelijke ordening. Daarbij moeten de schaarse open ruimten worden beschermd, moeten zonevreemde activiteiten worden beperkt, moeten mensen duidelijk én vooraf weten waar ze aan toe zijn wanneer ze willen bouwen of een bedrijf opstarten. De CVP wil op het vlak van ruimtelijke ordening alleen meewerken aan redelijke en rechtszekere oplossingen.  Leefbare steden en gemeenten betekenen ook: veilige steden en gemeenten. Dank zij het Octopusakkoord, met de hervorming van politie en justitie, wordt straatcriminaliteit efficiënter aangepakt. Jeugdbendes die straten en wijken terroriseren moeten door de nieuwe politie krachtig worden bestreden en door de nieuwe justitie snel worden berecht. De bescherming van de persoonlijke veiligheid is een elementair recht van iedere burger. De CVP wil dat garanderen. Tegelijk betekent veiligheid in onze steden en gemeenten méér dan de afwezigheid van fysiek geweld. Er is nood aan een integrale aanpak van het veiligheidsprobleem, met veel aandacht voor waardenoverdacht, verantwoordelijkheidszin en preventie. De CVP ziet in gezin, onderwijs, vrijwilligerswerk en verenigingsleven belangrijke kanalen voor een diepgaande mentaliteitsverandering, die voorrang geeft aan samen-leven in plaats van aan rambogedrag.  3. Koplopers in het nieuwe Europa   Europa is onze toekomst. De voorbije jaren hebben aangetoond hoe groot het belang is van een krachtige Europese Unie voor de economische ontwikkeling van ons continent. De Europese samenwerking heeft ervoor gezorgd dat we reeds een halve eeuw in vrede en vrijheid kunnen leven en dat we ons eerder kunnen toeleggen op het creëren van werkgelegenheid dan op het voorkomen van interne oorlogen. De oplossing voor de grote uitdagingen van de volgende eeuw liggen niet in minder, maar in méér en in beter Europa.  De christen-democraten hebben België klaargestoomd voor de Euro. Wij zijn nu klaar voor de volgende uitdagingen: Europa dichter bij de mensen brengen, ons sociaal-economische model vrijwaren, een actiever Europees sociaal beleid uitbouwen om erover te waken dat iedereen kan delen in de vruchten van de Europese eenmaking, de landbouw hervormen met oog voor de levensvatbaarheid van de sector en voor de kwaliteit en de veiligheid van het geproduceerde voedsel, de veiligheid en rechtszekerheid van alle inwoners van Europa verzekeren en de Europese Unie eindelijk meer politiek gewicht en slagkracht geven in de wereld. Als architecten van de Europese eenmaking zijn de christen-democraten het best geplaatst om deze uitdagingen aan te nemen.  De CVP wil ook werk maken van een democratischer en efficiënter Europa. Meer democratie in Europa en voor de Europeanen betekent : meer betrokkenheid, meer doorzichtigheid, meer inspraak, betere controle op de besluitvorming en meer doelmatigheid. Het Europese parlement moet inspraak en controlerecht hebben op alle Europese bevoegdheden. Het moet de Europese Commissie daadwerkelijk tot de orde kunnen roepen als de politieke wil van het parlement niet gerespecteerd wordt.  4. Meer Vlaanderen voor een beter bestuur  Een nieuwe stap in de staatshervorming is voor de CVP noodzakelijk om Vlaanderen meer verantwoordelijkheid te laten opnemen voor een krachtig beleid dat de eigen troeven en kansen ten volle benut. Vlaanderen heeft de autonomie die het de laatste jaren verworven heeft, nuttig en verstandig gebruikt. De positieve resultaten van deze eigen aanpak zijn er.  Daarom is het nu tijd voor een volgende stap.  Voor alle duidelijkheid: de CVP wijst het separatisme af en kiest voor het behoud van de Belgische federale staatsstructuur, met een klaar engagement tot overlegde, doorzichtige en objectief verantwoorde solidariteit van Vlaanderen met Brussel, Wallonië en de Duitstalige gemeenschap. Vlaanderen moet aldus uitgroeien tot een volwaardige deelstaat in de federale staat.  Voor de volgende staatshervorming plaatst de CVP vijf prioriteiten op de agenda: grotere fiscale autonomie, de defederalisering van het gezins- en gezondheidsbeleid, de regionalisering van de gemeente- en provinciewet, de versterking van de hoofdstedelijke functie van Brussel met harde garanties voor de Vlamingen en een hergroepering van de bevoegdheden op elk niveau om te komen tot homogene bevoegdheidspakketten die de kwaliteit van de dienstverlening door de overheid aan de bevolking verbeteren.  De Vlaamse christen-democraten zijn de voorbije dertig jaar telkens de architekten geweest van de opeenvolgende staatshervormingen. Zij zullen ook nu woord houden.  5. Graag thuis. Graag naar school.  Kinderen hebben een thuis nodig. Een plaats waar ze de ruimte krijgen om zichzelf te zijn. Waar ze mogen lachen en wenen. Waar ze terecht kunnen met zorgen en dromen, met verlangens en verdriet. De CVP staat zeer uitdrukkelijk voor een kind- en gezinsvriendelijk beleid. Omdat jongeren – én ouderen! – graag thuis willen komen. Omdat gezinnen – in welke vorm ook – onvervangbare, duurzame kernen van samen-leven zijn.  In het groeiproces van jonge mensen speelt, naast het gezin, het onderwijs een centrale rol. De school is een cruciale factor voor sociale en economische integratie. Vijfentwintig jaar lang stonden in het onderwijsbeleid ingrijpende structurele maatregelen centraal. Het basisonderwijs, het secundair en het hoger onderwijs kregen een vernieuwd werkkader. De lat tussen de verschillende onderwijskoepels werd gaandeweg gelijk gelegd. Kinderen en leerkrachten uit het vrij onderwijs hebben nu recht op evenveel middelen als kinderen uit de andere scholen. Deze hervormingen waren noodzakelijk om het onderwijs te moderniseren en betaalbaar te houden.  Voor de CVP komt het er in de komende jaren op aan een nieuwe, even diepgaande, maar totaal andere hervorming door te voeren, die de kwaliteit van het lesgeven en schoollopen drastisch moet verhogen. Schoolmoeheid en zittenblijven scoren in ons land gevaarlijk hoger dan in andere landen.  Daarom is er nood aan een nieuwe onderwijsrevolutie, waarin de leerling als totale persoonlijkheid centraal staat. Leerlingen moeten graag naar school gaan. Ze moeten positief aangesproken worden door een leerprogramma dat vertrekt vanuit hun eigen ervaring, door leerkrachten die graag les geven en die voldoende pedagogische vrijheid krijgen om hun planning aan te passen aan de eigen dynamiek en behoeften van een leerlingengroep, door een directie die geïnteresseerd is in hun boeiende, soms chaotische ontwikkeling, door een klasgroep waarin de menselijke waardering voor elkaar het haalt op de harde competitie van «de beste punten halen», door een schoolklimaat en een humane omgeving waarin ze de ruimte krijgen om zichzelf te zijn en waarin ze de tijd krijgen om tot zichzelf te komen. Deze revolutie mag en zal de kwaliteit van het vakonderricht niet schaden. Leerlingen zijn geen mini-volwassenen. Ze moeten kunnen opgroeien in een klimaat van vertrouwen, waarin ze kansen krijgen tot volwaardige ontplooiing.  6. Menselijke waardigheid: onze maatstaf voor de volgende eeuw  Christen-democraten stellen dat elke mens een waarde op zich is. Elke mens is uniek. Iedere menselijke persoon heeft een onaantastbare waardigheid. De mens is geen louter economisch of rationeel wezen. Hij of zij is méér dan een louter toevallige combinatie van moleculen en genen, méér dan een pure speelbal van onbekende krachten in de samenleving, méér dan een radertje in een anoniem mechanisme.  In een samenleving die steeds meer gedomineerd wordt door wetenschap en techniek, door economische en financiële belangen, wil de CVP blijvend de vraag stellen wat de plaats is van de mens en van de menselijke relaties in heel deze evolutie. Mensen zijn geen ‘factoren’ in een productieproces, die ‘afgeschreven’ kunnen worden zoals leningen of schulden. Mensen hebben een persoonlijkheid die respect en waardering verdient. Menselijk leven is van een andere aard dan de levenscyclus van een computer of een olietanker.  Vragen omtrent het menselijkheidsgehalte in de samenleving van morgen staan bij de CVP centraal. Precies omdat niemand anders deze vragen stelt, vinden wij ze zo belangrijk. Zeker in een tijdperk waarin mensen op zoek zijn naar zingeving, echtheid en oprechtheid.  De ethische vragen omtrent de kwaliteit van het leven en samenleven hebben niet alleen te maken met de zogenaamde ‘bio-ethische’ thema’s, zoals euthanasie of medisch begeleide bevruchting, waar we kiezen voor waardige en waardengevoelige oplossingen. Menselijke relaties zijn nooit waardenvrij. Mensen met een handicap, zieke mensen verdienen voor de CVP meer dan gewone aandacht: zij zijn bij uitstek aangewezen op de zorg van anderen. De CVP staat voor een kwaliteitsvol beleid dat zorg-op-maat voorziet, vertrekkend vanuit de noden van de patiënt en met soepele overgangen tussen de thuis- en de instellingenzorg. en een waardenvrije samenleving kent geen diep-menselijk geluk.  7. Files vermijden door anders te rijden  Als we met z’n allen de mobiliteitsproblematiek niet kordaat aanpakken, zullen we op een mooie morgen vaststellen dat we vastzitten in een file van Oostende tot Maaseik. De CVP heeft concrete voorstellen om dit probleem aan te pakken. De hoofddoelstellingen daarbij zijn: de bereikbaarheid van economische knooppunten waarborgen, een mobiliteit voor iedereen garanderen en de verkeersveiligheid en leefbaarheid van de woonkernen bevorderen.  De CVP kiest radikaal voor een grotere rol van het openbaar vervoer. Dat kan maar indien dit openbaar vervoer voor de reiziger aantrekkelijker en comfortabeler wordt gemaakt. Daartoe stelt de CVP o.m. voor: onderlinge afstemming van spoor-, bus-, vlieg- en bootvervoer; voorstedelijke vervoersnetwerken, vooral in de omgeving van Brussel; verkorten van reistijden door het bevorderen van een goede doorstroming; verbetering en versterking van het openbaar vervoersaanbod in landelijke kernen.  Wat het vervoer over de weg betreft, wil de CVP de bestaande vervoerscapaciteit beter beheren, o.m. door het goederenvervoer zoveel als mogelijk buiten de spitsuren te organiseren, door het gecombineerd vervoer aan te moedigen en door met telematica en verkeersgeleidingssystemen veel sneller te kunnen ingrijpen wanneer zich op de wegen problemen voordoen.  Inzake de verkeersveiligheid leggen de Vlaamse christen-democraten de lat zeer hoog: het aantal verkeersongevallen moet, vergeleken met het huidige aantal, jaarlijks met ten minste 10% dalen, zodat het aantal verkeersslachtoffers tegen het jaar 2003 met ten minste 30% gedaald is. Bij de concrete aanpak van het veiligheidsprobleem zijn maatregelen nodig om de zogenaamde drie «m»-men in een leefbaar evenwicht te brengen: mens, machine en milieu.  De CVP pleit voor verkeersleefbare steden en gemeenten en voor milieuvriendelijker verkeer.  8. Noord-zuid-dialoog voor rechtvaardigheid en vrede  De wereldgemeenschap is volop in beweging. Die beweging heeft sturing nodig. Want er is nog te veel armoede, te veel onrechtvaardigheid, te veel zinloos geweld. Als klein land kunnen we de grote geopolitieke verhoudingen niet zomaar rechtstreeks omgooien. Maar we kunnen wel invloed uitoefenen. Onder impuls van de CVP heeft ons land op vijf jaar tijd twee belangrijke doorbraken bereikt: een internationaal verbod op anti-persoonsmijnen en een akkoord omtrent een veel strengere reglementering op kleine wapens.  Als motor van de Europese Unie heeft ons land een sterke traditie van samenwerking en dialoog. Die kennis en ervaring wil de CVP ook inzetten om te komen tot een rechtvaardige wereldorde. Rechtvaardigheid is nog iets anders dan de afwezigheid van wapengekletter. Rechtvaardigheid is gebaseerd op het respect voor fundamentele mensenrechten, op universele waarden en gemeenschappelijke doelstellingen.  De CVP wil meebouwen aan een internationale rechtsgemeenschap waaraan de nationale staten ondergeschikt zijn. Die internationale rechtsgemeenschap moet reële bevoegdheden krijgen en moet beschikken over een internationaal gerechtshof dat bindende uitspraken kan doen wanneer diplomatie en preventie falen en wanneer mensenrechten geschonden worden. Een internationale rechtsorde, die op termijn moet uitmonden in een wereldregering, heeft alleen kans op slagen als de belangrijkste conflictbron, armoede en onrecht, wordt weggewerkt. Dat vergt duurzame economische groei, die het globale welvaartspeil verhoogt, onder meer door het respecteren van sociale minimumvoorwaarden. Dat vergt een eerlijke verdeling van rijkdommen en winsten tussen de geïndustrialiseerde landen en de lage-inkomenslanden. Dat vergt ook een aanpassing van ons consumptiepatroon door eerlijke handel en ethisch beleggen, en een heroriëntatie van materiële naar immateriële waarden. Dat vergt een verdere toename van de beschikbare middelen voor internationale samenwerking met bijzondere aandacht voor schuldverlichting gekoppeld aan ontwapening. De CVP durft die uitdaging aan.  Een sterk programma heeft slechts kans op slagen als het gedragen wordt door een sterke partij en door sterke kandidaten. De CVP-kandidaten zullen zich de komende weken bij u aanmelden. U zult merken dat onze kandidatengroep ervaring combineert met vernieuwing. U zult merken dat bij ons vrouwen meer kansen krijgen dan in andere partijen. U zult merken dat onze kandidaten geen wereldvreemde wezens zijn, die eens om de vier jaar bij u aankloppen, maar dat ze zich elke dag inzetten in uw straat, uw wijk, uw gemeente of uw stad. Of de CVP haar programma kan uitvoeren, hangt van uw stem af op 13 juni. Als u de daad bij het woord voegt, dan gaan we samen volle kracht vooruit.    INVESTEREN IN DUURZAAM, ZINVOL WERK   Werkgelegenheid  De CVP vindt dat iedereen recht heeft op werk.  De CVP wil de vrije markteconomie bijsturen op drie punten:  1.  Om publieke goederen te vrijwaren voor de hele gemeenschap en voor     de toekomstige generaties.  2.  Om de rechten van zwakkeren in onze samenleving te beschermen.  3.  Om de duurzaamheid in het economisch bestel te garanderen.  Als we een gespleten samenleving willen voorkomen, is het perspectief op betaalde arbeid essentieel. Anderzijds is het zo dat veel zinvol werk niet kan of niet moet omgezet worden in betaald werk. Het komt er voor de CVP op aan om door de organisatie van een brede waaier van verschillende soorten zinvol werk (beroepsarbeid, voltijds of deeltijds, zorgarbeid, thuiswerk, vrijwilligerswerk …) zo veel mogelijk mensen actief te betrekken bij de opbouw van onze samenleving.  De arbeidskosten beheersen  Onze arbeidsmarkt kent twee grote problemen: de productiviteitsval en de werkloosheidsval. Er zijn te weinig jobs voor laaggeschoolden, omdat het product dat ze zouden maken, minder opbrengt dan de loonkost van diegene die het maakt. Dat is de productiviteitsval. Om deze val aan te pakken moet de arbeidskost naar omlaag.  Daarvoor is een beheerste ontwikkeling van de lonen van groot belang. Het inkomen van werknemers kan, mag en moet de komende jaren naar omhoog: door gecontroleerde loonstijgingen, binnen de marges van de wet, en door een aantal belastingverlagingen, vooral gericht naar lage inkomens. Maar vooral moeten er meer mensen dan vandaag het geval is aan het werk kunnen. De marges die in bedrijven aanwezig zijn, moeten vooral daarvoor ingezet worden.  Daarvoor moeten ook de lasten op arbeid verminderd worden, vooral voor de laagste lonen.  De CVP wil de patronale lasten verminderen tot het gemiddelde niveau van onze drie buurlanden. Dit betekent een vermindering met 108 miljard. De CVP eist de onverkorte realisatie van dit engagement in de volgende regeerperiode. Indien mogelijk moet de kloof met de buurlanden zelfs sneller gedicht worden. Tegelijkertijd moet het convergentieplan voor het terugdringen van de openbare schuld aangehouden worden, om ons niet in budgettaire avonturen te storten.  De regelgeving over de lastenvermindering moet vereenvoudigd worden, zodat administratieve drempels geen hinderpaal vormen voor het creëren van nieuwe banen.  Inspelen op behoeften van werkende mensen met gezinnen  De CVP wil jonge mensen de kans geven om zowel hun gezinsleven als hun loopbaan op een kwaliteitsvolle wijze in te vullen. Dit betekent onder meer dat de combineerbaarheid van gezinsarbeid en beroepsarbeid moeten verbeterd worden. Zodat vaders ook zorg willen en kunnen opnemen voor hun kinderen. Zodat moeders met een gerust hart naar het werk kunnen omdat ze voor hun kinderen een kwaliteitsvolle opvang hebben gevonden.  De CVP wil aan alle vaders en moeders een recht op loopbaanonderbreking toekennen om gedurende 3 jaar voor hun kind te zorgen, en een gelijkaardig recht op loopbaanonderbreking voor mensen die de thuiszorg voor zieke familieleden op zich nemen. Dit betekent dat we in de eerste plaats uitbreiding wensen van de termijnen waarvoor alle werknemers recht hebben op deze vormen van verlof. Bovendien moet ook in de overheidssector dit algemeen recht ingevoerd worden.  De vervangingsplicht moet tegelijkertijd met deze uitbreidingen stilaan verminderd worden. Wel moeten werkgevers die de loopbaanonderbreker vervangen door een werkloze, hiervoor financieel aangemoedigd worden. Loopbaanonderbrekers mogen niet gestraft worden voor het feit dat er geen werkloze vervanger op de arbeidsmarkt te vinden is. Ook in kleine bedrijven moet er gezocht worden naar mogelijkheden van beroepsloopbaanonderbreking, die verenigbaar zijn met de eigenheid van het kleine bedrijf.  Er moet een uitbreiding van het aanbod aan kwaliteitsvolle en betaalbare kinderopvang komen, zowel voor de dagopvang als voor de voor- en naschoolse opvang.  Bedrijven moeten de ruimte krijgen om in sociale onderhandelingen initiatieven voor te stellen die een aantal delegeerbare gezinstaken kunnen overnemen van werknemers die daarvoor opteren. Zo denken we bijvoorbeeld aan strijkdienst, vensters wassen, of andere. Dergelijke zogenaamde oranje jobs moeten de werknemers toelaten de beschikbare gezinstijd zo kwalitatief mogelijk aan het gezin te besteden, in plaats van die te moeten spenderen aan noodzakelijke huishoudelijke bezigheden.  De CVP wil dat er onderzocht wordt hoe de solidariteit in het stelsel van de meewerkende echtgenoten versterkt kan worden, door een verplichte sociale verzekering, in de eerste plaats van de arbeidsongeschiktheid, al dan niet gemoduleerd in te voeren.  Gelijke kansen op werk   Op de arbeidsmarkt zijn een aantal groepen die minder gemakkelijk aan werk geraken. De CVP wil dat daar extra overheidsinspanningen gebeuren.  Zo moet er een uitdrukkelijk beleid komen ter versterking van de positie van vrouwen op de arbeidsmarkt, zodat de feitelijke achteruitstelling op een snel tempo wordt weggewerkt. De CVP wil daarom onder andere dat de functieclassificaties de daaraan gekoppelde verloning, herzien worden, zowel in de privé-sector als bij de overheid. Er moeten specifieke projecten opgezet worden om oudere werkneemsters een vlottere (her)intrede op de arbeidsmarkt te geven. De Europese richtlijn in verband met de ongelijke behandeling op de arbeidsmarkt moet in Belgisch recht omgezet worden.  Bij examens, selecties, aanwervingen of benoemingen mag geen enkele kandidaat gediscrimineerd worden op basis van geslacht, leeftijd, nationaliteit, afkomst, of seksuele geaardheid.  De CVP wil de sociale economie verder uitbouwen om ook aan minder goed inschakelbare mensen tewerkstellingskansen te bieden. Na de realisatie van een gedeeltelijke structurele en wettelijke omkadering van dergelijke initiatieven in de voorbije legislatuur, wil de CVP dat de komende regering zorgt voor de uitbouw en de promotie van de sociale economie in Vlaanderen.  De sociale economie mag niet concurrentievervalsend optreden, maar moet juist aanvullend functioneren.   Ruimte voor ondernemen  Een beleid dat goed is voor de kleine ondernemingen, is goed voor alle ondernemingen. De CVP vindt dat de overheid een beleid moet voeren dat uitgaat van de KMO’s, waarbij de grote ondernemingen dan de uitzondering kunnen zijn. Dit is het omgekeerde systeem van vandaag. Deze omkering heeft als voordeel dat de reglementering meer op maat van de KMO’s uitgewerkt kan worden, waarna pas de verdere invulling van de regels voor de grote ondernemingen doorgevoerd wordt. Ook bij de onderhandelingen tussen de sociale partners moet er voldoende op toegezien worden dat de afgesproken maatregelen op een voldoende soepele manier in de KMO’s kunnen toegepast worden.  Op alle niveaus is een verregaande vereenvoudiging noodzakelijk: in wetgeving en reglementen, administratieve formaliteiten, … De informatisering moet hier als hefboom kunnen dienen. De administratieve kosten voor de ondernemingen moeten in de loop van de volgende legislatuur met 20% kunnen verminderen. De uitbouw van het virtueel-één-loket kan het de bedrijven makkelijker maken om in de bestaande regelgeving de weg niet te verliezen. Vooral voor de startende onderneming moet de papierwinkel naar omlaag.  De volgende regering moet een enig identificatienummer voor bedrijven invoeren, dat andere identificatienummers (handelsregister, belastingsnummer, … ) vervangt, zodat de ondernemer geen informatie meer zal moeten doorgeven waarover de overheid reeds beschikt.  De overheid moet de termijnen strikt respecteren die bij procedures en dergelijke worden opgelegd. Het kan niet dat ondernemingen gegijzeld worden door onefficiënte administraties of regels.  De vorming en opleiding van de zelfstandige ondernemers zijn even belangrijk voor het economisch leven als die van de werknemers. Het aanbod aan permanente vorming moet herbekeken worden, evenals de structuren ervan.  Participatie in de onderneming  De CVP wil vorm geven aan een nieuwe, meer evenwaardige relatie tussen diegenen die door hun kapitaalsinbreng meebouwen aan de onderneming, en diegenen die dat doen door hun arbeid en kennis te investeren in de onderneming. Zowel betrokkenheid bij de werkorganisatie en het beheer van de onderneming, als deelname in de winst of in het kapitaal, rekening houdend met de aard en de omvang van de onderneming, kunnen een bijdrage leveren tot een beter sociaal klimaat, waarin werkgevers en werknemers samen werken voor de toekomst van hun onderneming. Een harmonischer relatie binnen de onderneming is positief voor de welvaart in onze samenleving én voor het welzijn van de mens in de onderneming.  Voor de CVP moet de rol van de werknemer als één van de onmiskenbare partners in de onderneming erkend worden, via een versterking van de overlegmechanismen die eigen zijn aan ons sociaal overlegmodel. Vanuit hun dagelijkse ervaring als ‘medewerker’ en ‘medeondernemer’ leveren zij een belangrijke bijdrage aan ideeën voor het beter functioneren van de onderneming. De sociale partners moeten in het overleg deze principes stap voor stap in de praktijk omzetten.  De CVP wil dat er een wettelijk kader komt waarbinnen werknemers structureel kunnen participeren binnen hun onderneming, door aandelen te verwerven van de onderneming waar ze werken, die leiden tot effectief bijkomende zeggenschap in de onderneming. Dit moet in overleg met de sociale partners concreet uitgewerkt worden.  Levenslang leren  De oproep tot levenslang leren moet vertaald worden in concrete structuren en initiatieven. Het grote vormingsaanbod in Vlaanderen is te versnipperd, zodat een ordening hier zeker aangewezen is om efficiëntie en effectiviteit te verhogen.  De arbeidsorganisatie moet soepeler kunnen inspelen op de vormingsbehoeften van de werknemers, zowel voor hun huidige job als voor hun verdere kansen op de arbeidsmarkt. Wij willen eerder het vormingsaanbod binnen de werktijd vergroten dan de arbeidstijd zelf arbitrair verminderen.  Alle werklozen moeten het recht en de plicht hebben om hun basisvaardigheden en kwalificaties te versterken en aan te passen aan de veranderende arbeidsmarkt.   Wetenschap en technologie  Veel van onze hedendaagse welvaart, van ons welzijn, ons woon-, leef-, en werkcomfort hebben we te danken aan de vooruitgang van de wetenschappen en technologieën. Dit is alleen mogelijk wanneer een samenleving bereid is om actief te investeren in wetenschappelijke vooruitgang en innovatie, en wanneer zij alles in het werk stelt om op een gepaste wijze met wetenschap en technologie om te gaan. Daarbij mag geen tweespalt ontstaan tussen mensen die meekunnen en anderen die dat niet kunnen. De informatietechnologie is immers een middel en geen doel op zich. Ze is er voor de mens en niet andersom.  Om ook op deze manier de kwaliteit van de samenleving te blijven verhogen, zal de CVP in de komende vijf jaar volgende actiepunten realiseren.  een harmonisatie van wetenschap, technologie en innovatiebeleid  De interesse van de overheid in wetenschap en technologie is niet alleen gericht op het tot stand brengen van nieuwe vormen van kennen en kunnen. Het wetenschapsbeleid van de overheid heeft ook tot doel dat wetenschappen tot innovatie leiden. Dat betekent dat aan de samenleving nieuwe producten of nieuwe diensten worden aangeboden, die de kwaliteit van het maatschappelijke leven ten goede komen.  Daarom pleit de CVP voor een verdergaande integratie van het beleid van wetenschap, technologie en innovatie.  Vanuit dezelfde bekommernis pleit de CVP voor het uittekenen van “operationele netwerken“ die een brug slaan tussen verbruikers en producenten van kennis, waarin “vraag” en “aanbod” elkaar kunnen ontmoeten.  Verder uitbouwen van een versterkt universitair onderzoek  Wetenschappelijk onderzoek gebeurt in de internationale wereld en volgens internationale kwaliteitscriteria. Om in Vlaanderen maximaal te kunnen genieten van de resultaten hiervan, moeten onze Vlaamse universiteiten en onderzoeksgroepen als volwaardige partners deelnemen aan dit internationale gebeuren.  Daarom vindt de CVP dat blijvende inspanningen nodig zijn om de financiering van fundamenteel onderzoek te verhogen. Op dit gebied werden tijdens de voorbije en huidige legislatuur reeds bijzondere inspanningen gedaan. Toch zijn ook nu nog onvoldoende middelen voorhanden om de universiteiten en onderzoeksinstellingen toe te laten hun achterstand weg te werken die ze in de jaren tachtig hebben opgelopen t.o.v. hun meeste Europese evenknieën. Vlaanderen is op weg om de uitgaven inzake onderzoek en ontwikkeling op het niveau te brengen van de belangrijkste handelspartners (2,2 tot 2,7 % van het BRP).  Universiteiten en onderzoeksinstellingen moeten ook verder de ruimte en de bewegingsvrijheid krijgen om hun eigen verantwoordelijkheid op te nemen en om soepel op veranderende omstandigheden te kunnen inspelen.  het belang van wetenschapspopularisering  Nieuwe kennis, nieuwe producten, nieuwe diensten hebben maar zin wanneer ze actief een plaats krijgen binnen de samenleving. Een belangrijke voorwaarde hiertoe is dat de bredere samenleving op diverse aangepaste manieren betrokken wordt bij het tot stand komen van technologie en innovatie (“operationele netwerken” en “ethisch platform”).  Van groot belang zijn initiatieven om de resultaten van wetenschap en de technologie naar de bredere bevolking te brengen.  De CVP vindt daarom dat onderzoeks- en innovatie-instellingen moeten worden gestimuleerd om de resultaten van hun werk ook in niet-technische, gepopulariseerde taal te publiceren.  Initiatieven zoals de Wetenschapsweek, het Wetenschapsfeest, enz. moeten worden verder gezet en uitgebreid.  De verspreiding van het gebruik van nieuwe informatietechnologie via de scholen moet met eenzelfde elan doorgezet worden, als waarmee het via het PC/KaDee project werd gestart.  Telecom  In de komende jaren zullen telecommunicatie-, media- en informaticasector steeds meer naar elkaar toe groeien. De CVP wil dat de overheid zich hierop voorbereidt. Op Europees niveau worden hiertoe reeds de eerste stappen gezet. De CVP vindt het belangrijk dat er ook inzake reglementering en recht een globaal communicatierecht’ uitgewerkt wordt.  In de volgende legislatuur moeten een aantal concrete problemen die te maken hebben met de komst van nieuwe telefoonbedrijven opgelost worden: nummering, interconnectie,…  De ombudsdienst moet verder uitgebouwd worden.  Er moet gewerkt worden aan een betere afbakening van de verantwoordelijkheden van internetaanbieders. Mensen moeten de mogelijkheid hebben om zelf de toegang tot ongewenste informatie op het internet te weren.  Biotechnologie  Biotechnologie, gedefinieerd als een ingreep in levend materiaal op moleculair of cellulair niveau en met het oog op toepassingen, is een snel evoluerende technologie die zich ontwikkelt volgens eigen wetmatigheden en die specifieke maatschappelijke en ethische vragen oproept. Het betreft niet één techniek of één toepassingsveld. Onder de algemene noemer “biotechnologie” gaat een veelheid van procédés en toepassingen schuil.  De CVP erkent dat de biotechnologie voor de samenleving nuttige toepassingen en producten kan opleveren. Het is echter te simplistisch om enkel op basis van mogelijke voordelen of mogelijke risico’s tot een eenzijdig oordeel te komen. Voor de CVP moet de biotechnologie bijdragen tot het welzijn van de hele samenleving. Daartoe moet de overheid de reglementaire en financiële omkadering verder ontwikkelen.    LEEFBARE, VEILIGE STEDEN EN GEMEENTEN   Veiligheid en zekerheid   Onveiligheidsgevoelens bedreigen de levenskwaliteit van de mensen. De CVP wil het veiligheidsprobleem niet verengen tot de fysieke veiligheid. De onveiligheid die mensen ervaren heeft niet alleen te maken met fysiek geweld, maar evenzeer met onzekerheid over werk, het slecht functioneren van overheidsdiensten, ontoegankelijke en steeds wijzigende wetgeving, stadsverloedering, gebrek aan contact met de buurt, verkeersagressie, …  Daarom pleiten wij voor een integrale aanpak van de onveiligheidproblemen Daarbij willen we niet vervallen in goedkope en holle slogans. De onveiligheid bij de burgers moet niet enkel tijdelijk verstopt worden, maar structureel en diepgaand aangepakt. Daarom dat simplistische oplossingen, genre overal camera’s, of allochtonen buiten, of zero tolerance, voor de CVP niet het vanzelfsprekende antwoord zijn. Een goed sociaal-economisch klimaat met een gezonde arbeidsmarkt, een stevige sociale zekerheid, een goede leefomgeving, gecombineerd met een streng maar rechtvaardig en menselijk veiligheidsbeleid, zijn minstens even belangrijk.  Veiligheid, een opdracht voor iedereen   Als christen-democraten zijn wij ervan overtuigd dat de overheid niet alléén voor het veiligheidsbeleid kan instaan: ook een gezonde sociale controle binnen gezin, familie, school, buurt, werkomgeving of verenigingsleven kan een eerste en vaak zeer efficiënte vorm van beveiliging verzekeren.  De CVP streeft ernaar dat inzonderheid het gezin een stabiele en veilige haven ten opzichte van de groeiende onzekerheid zou blijven. Het welzijnsbeleid moet een aanvullende beschermlaag blijven, die op een menswaardige manier hulp biedt waar nodig. In het bijzonder moeten jongeren die opgroeien in problematische opvoedingssituaties kunnen rekenen op een gepaste ondersteuning en begeleiding.  De inspanningen die in de voorbije jaren werden opgebracht voor een zekerdere en meer geborgen toekomst in onze samenleving moeten aangehouden worden.  Voor de komende jaren wil de CVP daar volgende accenten aan toevoegen  Een zichtbare, aanspreekbare en efficiënte politie  De mensen moeten kunnen rekenen op een snelle, krachtdadige en efficiënte tussenkomst van de politie.  De integratie van 38000 politiemensen in een nieuwe politiestructuur is een gigantische opdracht. Bij deze herschikking dient voldoende aandacht te gaan naar een zichtbare politieaanwezigheid in het straatbeeld. Politiemensen moeten ingezet worden voor echte politieopdrachten, en bevrijd worden van administratieve taken. Op lokaal vlak moet prioriteit gegeven worden aan de veel voorkomende criminaliteit en de zware verkeersinbreuken. Hierbij kan een maximale autonome afhandeling door de politie in afspraak met het parket nagestreefd worden.  Meer veiligheid op weg  De CVP wil een halt toeroepen aan alle vormen van verkeersagressie. Het verhogen van de pakkans, een consequent vervolgingsbeleid en het stimuleren van snelle, alternatieve sanctionering dienen wegpiraten definitief van de weg te houden. Het rijbewijs met punten moet operationeel worden.  Een zichtbare efficiënte en aanspreekbare justitie: sneller en geloofwaardiger  Meer kwaliteit, efficiëntie, snelheid en rechtszekerheid in de rechtspraktijk, meer openheid en communicatie naar de buitenwereld, en meer respect voor de menselijke waardigheid, omvatten de kernboodschap van de CVP inzake justitie. In de voorbije legislatuur werd de blauwdruk gerealiseerd voor een aantal fundamentele hervormingen in Justitie. De CVP wil dit akkoord vastberaden en onverkort uitvoeren.  De justitiehuizen moeten een open deur zijn met lage drempels. Wie slachtoffer is van een misdrijf moet op een menswaardige manier benaderd worden door justitie. Opvang en hulpverlening zijn cruciaal, maar ook begeleiding in de procedures. Wie slachtoffer is van een misdrijf, moet op een menswaardige manier benaderd worden binnen justitie. Opvang, hulpverlening en ook begeleiding in de procedures zijn noodzakelijk. In dit kader wil de CVP eveneens aandacht vragen voor de opdrachten van de advocaten, vooral in de juridische eerstelijnszorg. Een moderne justitie kan niet zonder een moderne advocatuur. De CVP wil dat de balies een moderne invulling geven aan de rol van de balie in een efficiënte en rechtvaardige justitie.  De vrederechter moet een bredere taak toegewezen krijgen, en uitgebouwd worden tot een ‘rechter dicht bij de mensen’.  Het snelrecht moet een meer zichtbare en efficiëntere invulling krijgen: het moet een kordaatrecht worden. Wanneer de verantwoordelijkheid niet betwist wordt, moet kort maar krachtdadig gereageerd worden.  De CVP aanvaardt niet dat straffen om welke reden dan ook, niet uitgevoerd worden. Dit tast immers de geloofwaardigheid van het systeem aan.  Vrijspraak op basis van procedurefouten moet ook aan banden gelegd worden. Er moet gestreefd worden naar aan realistisch procesverloop waarbij de regels van goede trouw en fair-play voorop staan. Manifeste gevallen van proceduremisbruik moeten gesanctioneerd worden. Tegelijkertijd wil de CVP dat er maximumtermijnen komen waarbinnen een uitspraak geveld wordt.  Elke straf moet ook uitgevoerd worden. Wij kiezen voor een bestraffing die maatschappelijk herstel beoogt, waarbij het slachtoffer wordt gecompenseerd, en de dader wordt gestraft maar een nieuwe kans tot maatschappelijke integratie krijgt. De repressieve aanpak moet geloofwaardig zijn, en het vervolgingsbeleid transparant. Mensen moeten weten wat ze van justitie kunnen verwachten.  De efficiëntie van justitie is ook erg gebaat bij een heldere wetgeving. De evaluatie en de zuivering van wetten, en een kwaliteitscontrole op de overheid die ze toepast, moet een gezamenlijke bekommernis zijn van parlement, regering en gerecht.  In Brussel is een structurele verbetering van de organisatie van politie, parket en gerecht nodig. De CVP pleit voor minder maar beter georganiseerde politiekorpsen, voor een afzonderlijk parket in Halle-Vilvoorde, en voor een splitsing van de Brusselse rechtbanken per gemeenschap, met het behoud weliswaar van voldoende tweetalige kamers.  Veiligheid is ook een lokaal probleem. Gemeenten moeten dan ook hun inspanningen maximaliseren om op gemeentelijk vlak de veiligheid te bevorderen. Gemeentebesturen kunnen en moeten een lokaal veiligheidsbeleid voeren.  Strijd tegen jeugdcriminaliteit  Alle jongeren met problemen moeten kunnen aanspraak maken op aangepaste zorg en aandacht. Daarvoor hebben we een heel arsenaal aan maatregelen in het kader van de bijzondere jeugdzorg en jeugdbescherming. Voor jongeren die misdrijven plegen moeten deze maatregelen aangevuld worden met een specifiek jeugdsanctierecht. Dit moet toelaten snel en krachtdadig te reageren op de misdrijven die door de jongeren gepleegd worden. Hierbij moet herstel en verantwoordelijkheid centraal staan, rekening houdend met de belangen van slachtoffer, dader en maatschappij.  Voor jongeren die een ernstig veiligheidsrisico betekenen voor de samenleving en waarvan de kans op herhaling van het crimineel gedrag groot is, moet een opsluiting in jeugdstrafinrichtingen mogelijk zijn.  Strijd tegen de georganiseerde criminaliteit  Een effectieve en efficiënte bestrijding van de georganiseerde criminaliteit blijft noodzakelijk.  Daarom wil de CVP werk maken van een specifieke wetgeving, aangepaste opsporingstechnieken, en specifieke procesvoering. Meer internationale samenwerking is vanzelfsprekend nodig, onder meer door de oprichting van een Europees magistratenkorps.  Er moet een wettelijke regeling komen voor de bijzondere opsporingsmethoden, zoals undercoveractiviteiten, nieuwe bewijsmethoden, … evenals voor de bescherming van getuigen, enz. Ook rechtspersonen moeten strafrechtelijk aansprakelijk kunnen gesteld worden.  De Christen-democraten pleiten voor een ‘gewapend bestuur’. Hiertoe moeten anti-corruptiestrategieën uitgewerkt worden zoals rotatiesystemen, integriteitbewaking, en dergelijke.   Stedelijke problematiek  De stedelijke problematiek ligt de CVP nauw aan het hart. Steden zijn niet gelijk aan probleemgebieden. De stad heeft heel veel positieve aspecten. Maar een bepaalde negatieve beeldvorming heeft zich genesteld, en daar moet tegen in gegaan worden. In de verschillende grote steden in Vlaanderen, ook in Brussel, gebeurt er al heel wat. De CVP wil dan ook dat het huidige grootstedelijke beleid wordt doorgezet. Tegelijk moeten de doelstellingen worden verruimd en verbreed. Er moet gestreefd worden naar de realisatie van het vierluik vitale stad - bereikbare stad - sociaal samenhangende stad - duurzame stad.  Volgende aspecten willen we extra naar voren schuiven.  -   De stad moet verkeersleefbaar worden.  -   De stad moet veilig zijn.  -   De stad moet proper zijn.  -   De stad moet goed bestuurd worden : dit is een noodzakelijke     voorwaarde voor een stad die het respect van haar inwoners geniet:  Dit vertaalt zich in een correcte besteding van de gemeentebelasting, maar ook in vriendelijke en behulpzame stadsdiensten, een goed functionerend lokaal overleg ….  Om het wonen in de stad meer aantrekkelijk te maken is een correcte en rechtvaardige waardering van de kadastrale inkomens noodzakelijk. In vergelijking met de rand van de stad zijn kadastrale inkomens in de stad geen getrouwe weergave meer van de waarde. De CVP wil bekijken of het kadastraal inkomen op de eigen gezinswoning niet zou kunnen vrijgesteld worden van belasting, gekoppeld aan een herschikking van de belasting op woningen die verhuurd worden, en dus inkomen opbrengen voor de eigenaar. Ook in de personenbelasting moet nagegaan worden hoe de financiering van de centrumfuncties van de steden kan gebeuren zonder aanleiding te geven tot onredelijk hoge opcentiemen voor de stadsbewoners, en onevenwichtig lage voor de randgemeenten.   Landelijke problematiek  De CVP wil werk maken van een duidelijk herkenbaar plattelandsbeleid. Het platteland heeft eigen troeven en mogelijkheden. Dezelfde problemen hebben er eigen dimensies, en daarnaast zijn er nog een aantal specifieke problemen en uitdagingen die in de steden minder naar voren komen (zoals ook omgekeerd).  Onze houding gaat uit van de eigenheid van het platteland. Wij willen een duurzame ontwikkeling van het platteland en daarom moeten de aanwezige troeven en mogelijkheden optimaal benut kunnen worden.  De plattelandseconomie moet zich dynamisch kunnen ontwikkelen. De landbouwsector is daarbij een belangrijke sector. In de dorpsgemeenschappen moet ook nieuwsoortige bedrijvigheid zich kunnen ontwikkelen. Onder meer de mogelijkheden van toerisme, telewerken, … kunnen nieuwe vormen van symbiose doen ontstaan die de ruimtelijke en maatschappelijke draagkracht van het dorp respecteren.  Plattelandsgemeenten kunnen niet op dezelfde manier besturen als steden of grote gemeenten. De regelgeving moet hiermee rekening houden. Dé landelijke gemeente, of hét landelijk probleem bestaat niet. Het heeft dus geen zin om één ‘landelijk beleid’ te gaan uitstippelen. Wel moet er op projectbasis initiatieven genomen worden om bepaalde problemen aan te pakken. Hiervoor zijn extra middelen nodig. Deze projectmatige aanpak is het plattelandsbeleid dat wij als CVP willen voeren. Het plattelandsbeleid is voor de CVP meer dan een landbouwbeleid. Het moet voor ons gaan om een horizontaal inclusief beleid, waarbij alle facetten van het samenleven en werken aan bod komen. De nieuwe richting die het Europees landbouwbeleid uitgaat, met een heroriëntering van het landbouwbeleid naar een plattelandsbeleid, moet wel optimaal ingepast worden in het Vlaamse plattelandsbeleid. De Vlaamse overheid moet maximaal inspelen op de co-financieringsmogelijkheden vanuit Europa.  De bestuurskracht van de landelijke gemeenten moet versterkt worden. De nieuwe verwachtingen van de mensen ten aanzien van de gemeenten, de nieuwe taken, de grotere complexiteit, vergen de inzet van nieuwe instrumenten, meer financiële middelen, voldoende geschoold personeel, …  De CVP pleit voor een vorm van bestaansminimum voor gemeenten. Een minimum takenpakket dat door de hogere overheden wordt opgelegd, vergt ook een minimum financiering, zelfs als het maar voor een relatief klein aantal inwoners moet gebeuren. De plaats waar men woont mag niet discrimineren in algemene dienstverlening. Sommige gemeenten hebben problemen om voldoende inkomsten te putten uit hun eigen mogelijkheden (belasting en opcentiemen). Bovendien kosten dezelfde voorzieningen de landelijke gemeenten aanzienlijk meer per inwoner dan elders. Voor de plattelandsgemeenten moeten de SIF-middelen zonder verdere administratieve paperasserij ter beschikking komen van het OCMW.    KOPLOPERS IN HET NIEUWE EUROPA   In de komende jaren maakt ons land zich op om het Voorzitterschap van de Europese Unie waar te nemen. Om de uitdagingen van morgen aan te pakken en Europa de 21^ste^ eeuw binnen te loodsen is leiderschap, ervaring en visie nodig. De christen-democraten hebben België klaargestoomd voor de Euro. Wij zijn nu klaar voor de volgende uitdagingen.   Een welvarend Europa voor iedereen  De Europese eenmaking zorgde voor een welvaart die nooit eerder in de geschiedenis werd gerealiseerd. Dit is te danken aan het Europees sociaal-economisch model, geschoeid op de leest van het christen-democratische ideaal van de sociale markteconomie: een efficiënte markteconomie in een open en solidaire samenleving. Enkel een verdere integratie van Europa kan dit model vrijwaren en versterken.  De muntunie is een cruciale bouwsteen van het Europees model. Naast de praktische voordelen voor mensen en bedrijven, zorgt de euro ook voor een gezond macro-economisch kader, gebaseerd op stabiele prijzen en lage rente. Hierdoor worden investeringen en werkgelegenheid bevorderd. De euro versterkt ook de internationale positie van de Europese Unie.  Bovendien is de eenheidsmunt de stuwkracht achter de verdere Europese integratie. Dankzij de euro stemmen de Europese landen hun beleid beter op elkaar af. Dit zogenaamde “convergerend effect” wordt steeds meer toegepast op het werkgelegenheidsbeleid, en zal ook noodzakelijk zijn voor het fiscaal beleid, het milieubeleid, de volksgezondheid en de consumentenbescherming.  Mensen moeten aangemoedigd worden om positief en creatief in te spelen op de enorme kansen voor ondernemen binnen het nieuwe euroland.  Een nieuwe sociale opdracht  Ook inzake sociaal beleid moet Europa de convergentie verder uitbouwen. Het moet daarbij bijzondere aandacht hebben voor de creatie van werkgelegenheid en voor een parafiscale harmonisatie. Concurrentievervalsende parafiscale instrumenten leiden immers tot sociale dumping.  Met het Verdrag van Amsterdam heeft de Unie zich tot doel gesteld: de bevordering van een evenwichtige duurzame economische en sociale vooruitgang alsmede een hoog werkgelegenheidsniveau. De CVP staat erop dat deze nieuwe intentieverklaring ook effectief leidt tot een actiever Europees sociaal beleid dat meer is dan een antwoord op de eerlijke concurrentie-eisen van de interne markt. Alleen dan zullen alle Europeanen Europa als hun thuis zien waar niet alleen aandacht is voor hun welvaart maar ook voor hun welzijn, hun leefomgeving en gelijke kansen op wat de Unie haar mensen te bieden heeft.   Een Europese landbouw met toekomst  De aangekondigde onderhandelingsronde van de Wereldhandelsorganisatie en de toekomstige uitbreiding van de Europese Unie maken een hervorming van het Europese landbouwbeleid noodzakelijk. Dit mag voor de CVP nooit de bestaansmogelijkheden van de Europese landbouwers bedreigen. Ook na Agenda 2000 zal de landbouw immers een cruciale schakel blijven in het beleid van de Europese unie.  Momenteel bedragen de totale uitgaven van de Europese Unie ongeveer 1 procent van het totale bruto binnenlands produkt (BBP) van de Unie. Daarvan wordt ongeveer de helft besteed aan landbouw. Dit betekent dat minder dan een half procent van het totale Europese BBP naar de landbouwsector gaat. Dit is een redelijke prijs voor het kwalitatief hoogstaand Europees landbouwmodel: een familiaal, intensief en multifunctioneel productiemodel, dat kwaliteitsproducten voortbrengt voor de terecht veeleisende consumenten, onder strenge milieu- en sanitaire voorwaarden. Het is dus een terechte investering in een levensvatbare sector voor een duurzame plattelandsstructuur. De CVP eist daarom dat de noodzakelijke Europese hervormingen voorzien in echte kansen voor een betere en levensvatbare landbouw, in het bijzonder de familiale landbouw.  Om te komen tot een harmonisering van de Europese regelgeving voor de erkenning, de distributie en het gebruik van diergeneesmiddelen en gewasbeschermende producten en technieken, moet een Europese “Food and Drug Administration” worden opgericht.   Gezond voedsel en een gezond milieu  Zowel in de voedselvoorziening, als in de verbreding van het aanbod en in de zorg om de veiligheid en de kwaliteit van de voedingsmiddelen, moet de Europese Unie haar opdracht uitvoeren met de nodige ernst, geloofwaardigheid en verantwoordelijkheidszin. Niet alleen de eigen Europese producten maar ook de ingevoerde producten moeten aan alle veiligheidsvoorwaarden beantwoorden.  Sinds het BSE-schandaal (de “dolle koeienziekte”) is de aanpak van het levensmiddelenbeleid op nieuwe sporen gezet. Er moet nu verder werk gemaakt worden van de reorganisatie van de bevoegde overheidsdiensten om tegemoet te komen aan de hoge veiligheidsverwachtingen van de consument, die niet meer beschaamd mogen worden. Ook hier kan een Europese ‘Food en Drug Administration’ een mogelijke piste voor zijn.  Hoewel nieuwe biotechnologische productietechnieken beloftevol zijn, moet er met de grootste voorzichtigheid mee omgesprongen worden. De consument heeft recht op verregaande informatie, die hem de gelegenheid geeft weloverwogen zijn aankoopbeslissingen te nemen. Europa moet een wettelijk kader creëren i.v.m. de toepassing van biotechnologie in de landbouw- en voedingssector.  De CVP hamert op de noodzaak van een Europees milieubeleid. Omdat rivieren, zeeën, bossen of het luchtruim niet stoppen aan landsgrenzen, moet de Europese Unie ook een ecologische unie zijn. De CVP pleit voor de invoering van een geharmoniseerde energietaks op Europees niveau.   Een veilig en rechtszeker Europa  Grensoverschrijdende problemen vergen grensoverschrijdende remedies. De akkoorden van Schengen en het verdrag van Maastricht, aangevuld met dat van Amsterdam, hebben de fundamenten gelegd voor een Europees binnenlands en justitiebeleid. Het komt er nu op aan om die middelen goed te gebruiken.  Deze middelen moeten een gemeenschappelijk Europees visa-, asiel- en migratiebeleid mogelijk maken. Dit beleid moet enerzijds waken over de nodige gastvrijheid van Europa, maar anderzijds een effectief optreden tegen illegale immigratie mogelijk maken. Een harmonisatie van de verblijfsvoorwaarden en een gespreide solidariteit bij de opvang van asielzoekers is noodzakelijk.  Om de internationaal georganiseerde misdaad efficiënt te bestrijden, is een Europese aanpak nodig. Het gaat immers om grensoverschrijdende drugsbestrijding, fraudebestrijding, mensenhandel milieucriminaliteit of verdragsmisdaden zoals terrorisme. Daarom moet Europol helemaal operationeel worden. De gerechtelijke samenwerking in strafzaken moet een echt gemeenschapsbeleid worden, zoals het visum-, asiel- en immigratiebeleid. Om de grensoverschrijdende criminaliteit te bestrijden moeten enkele belangrijke stappen worden gezet. Eerst moet er een harmonisering komen van de strafrechtelijke normen die door de lidstaten worden gehanteerd in de strijd tegen de grensoverschrijdende criminaliteit. Dan moet er een Europees strafrechtelijk beleid worden ontwikkeld. Vervolgens moet een Europees orgaan worden opgericht met bevoegdheid voor onderzoek en vervolging. Tenslotte is er nood aan de oprichting van een Europees rechtscollege of de toekenning van strafrechtelijke bevoegdheden aan het Hof van Justitie.   Europa in de wereld  De uitbreiding van de Europese Unie naar Midden en Oost-Europa is een historische opdracht. De CVP wil dat de Unie de kandidaat-lidstaten helpt om zich voor te bereiden op de toetreding. Zo moet de economische en politieke situatie in de betrokken landen gestabiliseerd worden, met oog voor democratie, rechtstaat, sociale markteconomie en vreedzame conflictbeheersing. De feitelijke uitbreiding kan voor de CVP maar plaatsvinden nadat de nodige interne institutionele hervormingen in de Unie afgerond zijn. De CVP wil dat zo snel mogelijk na de verkiezingen een nieuwe overlegronde hierover van start gaat.  Het Europees buitenlands- en veiligheidsbeleid moet een echt gemeenschapsbeleid worden. Europa is nu te vaak verdeeld als er behoefte is aan een gemeenschappelijk optreden en moet het initiatief overlaten aan anderen, zoals de VS. Voor christen-democraten is het onaanvaardbaar dat nationale belangen de bovenhand halen op de belangrijke rol die Europa kan spelen in de wereld. Daarom moeten het beleid en de structuur van de unie op dat vlak versterkt worden. De CVP heeft hiervoor een aantal voorstellen. Zo willen we onder meer streven naar de oprichting van een Europese Defensie-Identiteit, door de inschakeling van de West-Europese Unie (WEU) in de EU. Deze Defensie-Identiteit moet instaan voor het behoud van de Europese Veiligheid en moet als Europese pijler van de NAVO functioneren.   Een democratisch en efficiënt Europa  De CVP wil door meer betrokkenheid, meer doorzichtigheid, meer inspraak en meer doelmatigheid komen tot een meer democratisch Europa.  Europa moet een huis van vertrouwen zijn. Bovendien moet Europa grondig worden voorbereid op de uitbreiding. Om die doelstellingen waar te maken, moet de werking van de Europese instellingen worden verbeterd.  De CVP wil een sterke, van de lidstaten onafhankelijke en voor het Parlement verantwoordelijke Commissie. De Commissie vertegenwoordigt de Europese belangen.  Om de Europese Commissie werkbaar te houden moet er één commissaris per land zijn, die zich niet mogen beschouwen als verdedigers van hun nationale belangen, maar als vertegenwoordigers van de hele Unie.  Het Europees Parlement oefent de politieke controle uit op de Europese Commissie en moet met alle beschikbare instrumenten waken over het behoorlijk beheer. Een onafhankelijke anti-fraudedienst moet het Europees Parlement hierin bijstaan. Het Parlement moet verder het vertrouwen kunnen schenken en ontnemen aan de Europese Commissie of aan de leden ervan. Op haar beurt moet de Commissie een motie van vertrouwen kunnen vragen. De parlementsleden moeten zelf een gemeenschappelijk en transparant statuut hebben.  De Europese Unie moet ook na de uitbreiding besluitvaardig zijn. Hiertoe is het nodig de besluitvormingsprocedures te herzien. Op Raadsniveau moeten de besluiten in de regel genomen worden met gekwalificeerde meerderheid. Ook na de uitbreiding moeten de evenwichten en garanties voor kleinere landen worden gerespecteerd. Het gebruik van het Nederlands als officiële en als werktaal en als communicatietaal tussen de Europese instellingen en de Europese burgers moet gegarandeerd blijven.    MEER VLAANDEREN VOOR EEN BETER BESTUUR   Onze toekomstgerichte visie op de staatsinrichting  Vlaanderen heeft de autonomie die het de laatste jaren verworven heeft, nuttig en verstandig gebruikt. De positieve resultaten van deze eigen aanpak zijn er. Vlaanderen doet het immers ronduit goed. De werkloosheid is spectaculair gedaald. Er kwamen de voorbije 10 jaar 230.000 jobs bij. In 1998 alleen al waren het er netto 30.000. De Vlaming verdient gemiddeld 7% meer dan de Nederlander. We kennen het hoogste percentage van buitenlandse investeringen. Op sociaal en cultureel gebied kent Vlaanderen een grote uitstraling. Met z’n allen hebben we van Vlaanderen één van de best presterende regio’s van Europa gemaakt.  Dat is allemaal niet vanzelf gegaan. Dit vergde de inbreng van vele hoofden en handen. En een efficiënt beleid dat onze sterke troeven zo goed mogelijk uitspeelt.  Europa – België – Vlaanderen   Over de wijze waarop dit toekomstgericht beleid best doorgevoerd wordt, heeft de CVP duidelijke principes: verantwoordelijkheid, subsidiariteit en solidariteit. Elke bevoegdheid moet worden uitgeoefend op het meest geschikte niveau. Elke wijziging van bevoegdheid moet bijdragen aan een beter, efficiënter en doorzichtiger bestuur. Zo moet wat het dichtst bij de mensen staat, op gemeentelijk niveau worden beslist. Anderzijds moeten we oog hebben voor de toenemende globalisering en internationalisering.  De CVP wil de rol van de Europese Unie versterken en ervoor zorgen dat we nog beter kunnen inspelen op de kansen van het ééngemaakte Europa. De CVP wil sterke garanties voor het democratisch en doorzichtig functioneren van de Europese instellingen, die in de komende jaren steeds meer aan belang en invloed zullen winnen.  De CVP wil dat de federale overheid ook na de volgende staatshervorming een bestuurskrachtig en efficiënt beleid kan blijven voeren.  Tegelijk wil de CVP de eigen dynamiek van de Vlaamse economie en van het Vlaamse samenlevingsmodel nog beter ondersteunen, door meer bevoegdheden toe te vertrouwen aan de Vlaamse regering en het Vlaams parlement. Vlaanderen moet over de nodige hefbomen beschikken om een volwaardig, modern, creatief beleid te voeren dat overeenstemt met zijn eigen sociaal-economische opties. Vlaanderen moet aldus uitgroeien tot een volwaardige deelstaat in de federale staat.  De CVP wil tevens de band met Brussel, onze hoofdstad, verder versterken.  De CVP ziet de nieuwe staatshervorming binnen het federale, Belgische kader, dat gedragen wordt door Vlaanderen en Wallonië, met een specifiek hoofdstedelijk statuut voor Brussel.  Daarin willen we als sterke partner de solidariteit met het zuiden van het land, met onze hoofdstad en met de Duitstalige gemeenschap handhaven, op voorwaarde dat het solidariteitsmechanisme verloopt via objectieve, redelijke, omkeerbare en doorzichtige criteria. De CVP wijst derhalve het separatisme af.  De Vlaamse christen-democraten zijn de voorbije dertig jaar de stuwende kracht geweest bij de opeenvolgende staatshervormingen. Daarom staan ze ook na de volgende verkiezingen garant voor een beter, zelfstandiger bestuur op mensenmaat, dat Vlaanderen de ruimte geeft om zichzelf te zijn.   Vijf prioriteiten  Voor de volgende fase van de staatshervorming plaatst de CVP vijf prioriteiten op de agenda: grotere fiscale autonomie, de defederalisering van het gezins- en gezondheidsbeleid, de regionalisering van de gemeente- en provinciewet, de versterking van de hoofdstedelijke functie van Brussel met harde garanties voor de Vlamingen en een hergroepering van de bevoegdheden op elk niveau om te komen tot homogene bevoegdheidspakketten die de kwaliteit van de dienstverlening door de overheid aan de bevolking verbeteren.  Ruimte voor een eigen Vlaams fiscaal beleid  Financiële en fiscale autonomie vormen de centrale hefboom voor een eigen sociaal-economisch beleid, dat tegemoet komt aan de eigen Vlaamse dynamiek en onze typische troeven. Vlaanderen moet meer armslag krijgen om werkgelegenheid te creëren door middel van arbeidsintensieve, duurzame groei. Daartoe moet de Vlaamse overheid marktgerichte stimuli kunnen geven, die de werkgelegenheid bevorderen. Niet alle belastingen zijn geschikt als eigen inkomstenbron voor gewesten of gemeenschappen. Fiscale autonomie mag niet leiden tot al te grote fiscale concurrentie. Ter vrijwaring van de Europese Monetaire Unie (EMU) moet tussen de federale overheid, de gewesten en de gemeenschappen een stabiliteitspact worden afgesloten. De schuldbeheersing en de schuldafbouw die door de federale en de Vlaamse overheid, met grote inspanningen van de bevolking, binnen de EU-norm zijn gebracht, mogen door de overheveling van fiscale bevoegdheden naar gewesten en gemeenschappen niet in het gedrang worden gebracht.  O.m. volgende belastingscategorieën komen voor de CVP in aanmerking voor bevoegdheidsoverdracht:  -   Prioritair moet de integrale bevoegdheid, inning inbegrepen, inzake     de bestaande zogenaamde gewestbelastingen (registratierechten,     successierechten, belasting op spelen en weddenschappen, onroerende     voorheffing, verkeersbelasting enz.) worden overgedragen aan de     gewesten;  -   De bevoegdheid inzake de personenbelasting komt in aanmerking om     volledig (als een exclusieve belasting) of gedeeltelijk (als een     concurrerende belasting) te worden gedefederaliseerd;  -   Over kortingen in de vennootschapsbelasting moeten de gewesten,     binnen bepaalde grenzen en op eigen kosten, zelf kunnen beslissen.  Gezinsbeleid en gezondheidszorg defederaliseren  De CVP kiest voor een defederalisering van de bevoegdheden inzake gezinsbeleid en gezondheidszorg vanuit een dubbele bekommernis: de zorg voor een samenhangend, efficiënt beleid en een eigen inhoudelijk concept voor het gezondheids- en gezinsbeleid. De defederalisering van de gezondheidszorgen laat o.m. toe om preventieve en curatieve zorg beter op elkaar af te stemmen. De defederalisering van de kinderbijslagen biedt de mogelijkheid om een nieuwe gezinspolitiek met eigen accenten te voeren.  De Vlaamse autonomie op het vlak van de lokale bestuurlijke organisatie versterken  De CVP wil moderne gemeente- en stadsbesturen dicht bij de mensen. Met het oog op een betere, meer doorzichtige en democratische beleidsbepaling op het lokale vlak moet Vlaanderen zelf kunnen beslissen over zijn bestuurlijke organisatie. Daartoe moeten de gemeente- en de provinciewet, volledig worden geregionaliseerd. Voor de CVP is de overdracht van de organieke wetgeving op de gemeenten in Brussel evenwel afhankelijk van spijkerharde waarborgen voor de positie van de Vlamingen.  Tevens moet de band tussen de gemeenten en provincies en het federale niveau behouden blijven. Zo moet het voor de federale overheid mogelijk blijven om onder eigen toezicht bepaalde opdrachten te geven aan de provinciale en gemeentelijke overheden.  Brussel: hoofdstad van Vlaanderen, België en Europa.  Brussel heeft slechts een toekomst indien zijn hoofdstedelijke en internationale rol ten volle wordt uitgebouwd. De middelen voor deze uitbouw moeten sterk worden verhoogd. Dit kan via autonome inspanningen van de federale overheid en de deelgebieden of door het afsluiten van samenwerkingsakkoorden met het Brussels Hoofdstedelijk Gewest. Deze samenwerking kan ook betrekking hebben op domeinen waar gewestelijke en gemeenschapsbevoegdheden verstrengeld zijn.  De CVP wil dat Brussel een moderne, leefbare stad is voor haar inwoners, een ontmoetingsplaats voor Vlamingen en Franstaligen. Vlamingen moeten in Brussel kunnen leven en werken met behoud van hun eigen identiteit. Daartoe is een doorleefde en zichtbare tweetaligheid nodig. Vlamingen hebben in Brussel recht op respect voor hun taal en hun cultuur. Dit vereist een volwaardige deelneming aan het beleid. Daartoe moet de Vlaamse vertegenwoordiging in de Brusselse politieke organen worden versterkt en gewaarborgd. De bestuurlijke problemen in de 19 Brusselse gemeenten moeten worden opgelost door een herverkaveling van bepaalde bevoegdheden naar het gewestelijke niveau (bijv. inzake het veiligheids- en verkeersbeleid).  Bovendien moet de Vlaamse gemeenschap haar inspanningen in Brussel nog gevoelig versterken, o.m. op het vlak van gezondheidszorg, vorming en onderwijs.  Zowel voor de fiscale maatregelen als voor de defederalisering van het gezondheids- en gezinsbeleid moet voor Brussel een passende en uitvoerbare regeling worden uitgewerkt.  Homogene bevoegdheidspakketten  Mede op basis van de grondige studies die de Senaat heeft gemaakt en op basis van de krachtlijnen die het Vlaams Parlement heeft uitgewerkt over het zinvol herschikken van een aantal bevoegdheden in functie van meer homogene, samenhangende bevoegdheidspakketten, wenst de CVP een hergroepering van bevoegdheden op de functioneel meest geschikte beleidsniveaus.    GRAAG THUIS. GRAAG NAAR SCHOOL   Kinderen  Ouders en kinderen  Een goede liefdevolle band tussen ouders en kinderen waarin voldoende tijd en aandacht voor elkaar bestaat is de beste waarborg voor een evenwichtige ontplooiing van kinderen. Daarom is ondersteuning van ouders en kinderen noodzakelijk.  De CVP wil dat de overheid ouders als ouders meer aan bod laat komen in alle aspecten van het beleid die te maken hebben met kinderen, niet alleen in scholen, maar ook in gezondheid, bijzondere jeugdzorg, … .  Het opvoeden van kinderen is geen bandwerk. Er is bovendien geen garantie tot succes. Kinderen hebben recht op een kwaliteitsvolle opvoeding en zorg. De overheid mag niet tussenkomen in de opvoeding. Zij moet wel, met respect voor de filosofische en religieuze overtuiging van de ouders, de voorwaarden scheppen die ouders nodig hebben om hun kinderen een kwaliteitsvolle opvoeding te geven.  De CVP wil dat gezinnen steun en aanmoediging kunnen vinden in hun omgeving. In het bijzonder moet de rol van de grootouders in gezin en maatschappij vanuit het beleid erkend en gevaloriseerd worden.  Mensen mogen niet gediscrimineerd worden als ze kiezen voor kinderen. De CVP wil dat de overheid mensen reëel ondersteunt als ze kiezen voor kinderen, bijvoorbeeld in de huisvesting, via studietoelagen, enz.  Kindergeld   Kindergeld moet een recht van het kind worden. Door het kindergeld aan de ouders toe te kennen geeft de overheid aan dat ze vertrouwen heeft in de ouders, en dat ze de ouders wil ondersteunen om te investeren in kinderen.  Het kindergeld moet gefinancierd worden uit de algemene middelen, waarbij kinderen gelijk worden behandeld, ongeacht het statuut van hun ouders. In geen geval mag deze hervorming leiden tot een verlaging van het kindergeld.  De CVP wil deze bevoegdheid volledig overdragen naar de Vlaamse gemeenschap.  Gezinsarbeid   Gezinsarbeid is volwaardige arbeid en dient passend gewaardeerd te worden. Mannen en vrouwen moeten kunnen kiezen of en hoe zij beroeps-, vrijwilligers- en gezinsarbeid op verscheidene momenten in hun leven willen combineren.  Het evenwicht tussen gezinsleven en arbeid moet bevorderd worden door maatregelen voor een gezinsgerichte arbeidsorganisatie en flexibiliteit in de loopbaan op maat van de gezinnen. Dit kan onder meer door ouderschapsverlof en beroepsloopbaanonderbreking. Mensen die tijdelijk bijzondere zorgtaken willen opnemen voor hun familie moeten dit kunnen doen. De CVP wil daarvoor een passende regelgeving uitwerken.  In algemene zin is het noodzakelijk dat er een financiële ondersteuning bestaat voor ouders die ervoor willen kiezen om (tijdelijk) niet beroepsactief te zijn voor de opvoeding van hun kinderen. De CVP wil onderzoeken of het huwelijksquotiënt in de belastingen als middel gebruikt kan worden, door een andere verdeelsleutel over de echtgenoten uit te werken, zonder echter terecht te komen in een onevenredige fiscale bevoordeling van mensen met een hoog inkomen.  Kinderopvang  Om ouders die kiezen voor een beroepsloopbaan toe te laten dit op een verantwoorde wijze te doen is een netwerk van voldoende en goede kinderopvang noodzakelijk.  Voor de buitenschoolse opvang moet het lokaal overleg kwaliteitsvol uitgebouwd worden. Het mag de private initiatieven niet fnuiken. De opvang van korte duur door de scholen zelf moet op een ander manier kunnen ingevuld worden dan de volledige of halve dag opvang. Het vrijwilligerswerk mag niet doodgeknepen worden door de nieuwe initiatieven rond buitenschoolse opvang. Bestaande activiteiten voor schoolgaande kinderen zoals sportclub of muziekschool moeten ingepast worden in het systeem van buitenschoolse opvang, in plaats van beconcurreerd. Omwille van het grote aantal scholen, diverse opvangmogelijkheden en initiatieven, grotere afstanden,… is voor steden een aangepaste (wijkgerichte) oplossing noodzakelijk. De financiering van de buitenschoolse opvang moet structureel vorm krijgen, waarbij de ouderbijdragen op een aanvaardbaar niveau gehouden worden.  Niet alleen de kosten voor kinderopvang tot de driejarige leeftijd, maar ook de kosten voor de naschoolse opvang tot 12 jaar moet voor de ouders fiscaal aftrekbaar worden gesteld of fiscaal verrekend worden voor ouders die zelf voorzien in de opvang van hun kinderen.  De CVP wil creatief nadenken over de omkadering van jongeren eens ze op de middelbare school belanden, en de kinderopvangmogelijkheden ontgroeid zijn. De CVP wil hen kansen geven om op een andere, zinvolle manier de tijd te overbruggen tussen het einde van de lessen en het moment dat ze samen met hun ouders thuis zijn. Activiteiten van sport-, muziek en andere jeugdverenigingen kunnen aangevuld worden met een tienerwerking rondom het schoolgebeuren, waar jongeren op een zinvolle, creatieve en dynamische manier invulling kunnen geven aan hun vrije tijd.  Participatie van kinderen  Kinderen hebben rechten. De CVP wil dat de kinderrechten goed opgevolgd worden. Dit betekent onder meer dat kinderen recht van spreken hebben in verband met de dingen die hen aanbelangen. De CVP wil onder meer scholen verplichten om de leerlingen inspraak te geven: wanneer leerlingen erom vragen, moet er een leerlingenraad komen in de school.  Kinderen hebben ook recht op een adequate bescherming. Bescherming tegen geweld, van fysiek geweld tot verkeersagressie, bescherming tegen virtueel geweld, op televisie of via internet. Bescherming ook tegen commercie en commerciële uitbuiting.  Kinderen hebben vooral recht om kind te zijn. De CVP wil deze rechten waar maken via een genuanceerd beleid op maat, in elke beleidstak. Elke maatregel moet op zijn kindereffecten geëvalueerd worden.   Jongeren  Jongeren leven vandaag in geen gemakkelijke situatie : er komen verschillende uitdagingen op hen af. Een samenleving die voortdurend signalen uitstuurt van louter op consumptie gerichtheid. En toch zijn de jongeren wel geëngageerd, hebben ze veelal wel een visie en kijk op de dingen rond hen. Ze blijken meer dan vroeger gevoelig voor de immateriële waarden in het leven; hechten belang aan vriendschap, een stevige relatie,…  Maar worden er aan jongeren voldoende ruimte gegeven om deze waarden te koesteren?  Ruimte voor muziek  Creatief bezig zijn is nauw verbonden met jong zijn. Vele jongeren zijn heel erg bezig met muziek. Naast de enkele professionele jonge musici zijn er duizenden jongeren die gewoon uit liefde voor muziek hier veel tijd aan besteden. De CVP wil hieraan de nodige aandacht geven, omdat jongeren ook op deze manier leren om “voor iets te leven”. Daarom moet de komende regering werk maken van een lange termijnvisie op het pop-beleid. Deze visie moet leiden naar een duidelijk statuut voor de (pop)-artiest maar moet tegelijk veel aandacht besteden aan de amateurs. Daarom ijveren wij voor de oprichting van een muziekcentrum met als takenpakket : archivering, inventarisatie van de initiatieven, opleiding en begeleiding van “amateurs” en promotie van de popmuziek.  Ruimte om de jeugd te laten “bewegen” en fuiven  Ondanks reeds geleverde inspanningen zijn de knelpunten en obstakels die jongeren en jeugdbewegingen op hun weg vinden wanneer ze een fuif of een andere activiteit willen organiseren, veelvuldig, ontmoedigend en al te dikwijls onoverkomelijk. De CVP kan niet dulden dat het de jongeren onmogelijk wordt gemaakt te fuiven in hun buurt.  De meeste lokale fuifzalen (veelal kleinschalige zalen) en andere lokalen voldoen niet aan de normen qua geluidsoverlast, brandveiligheid, enz. De eigenaars van de zalen zien op tegen de grote investeringen die gepaard gaan met het conform brengen van hun zaal naar de wetgeving en verhuren hun zalen dan enkel nog voor vergaderingen, eetfestijnen, koffietafels, enz., maar dus niet meer aan jeugdorganisaties voor het inrichten van fuiven.  Daarom wil de CVP dat er een Apollofonds ter waarde van 500 miljoen wordt ingeschreven in de Vlaamse begroting, om eigenaars van de kleine zalen te ondersteunen om hun zaal aan te passen (bijvoorbeeld betere geluidsisolatie) zodat de zaal terug kan gebruikt worden om er te fuiven en andere activiteiten te organiseren. Ook de bouw van een lokaal voor jongeren door de gemeentelijke overheid kan in aanmerking komen voor deze extra middelen. We roepen de gemeenten op om van zodra dit Apollofonds in werking treedt, een aanzienlijk bedrag in hun gemeentebegroting in te schrijven voor renovatie van de fuifzaal en andere jongerenlokalen.  Jongerenwebsite  Om de uitdagingen van de kennis- en innovatiemaatschappij haalbaar te maken voor iedereen, wil de CVP “informatiedorpen” creëren voor specifieke doelgroepen. Die dorpen moeten ook toelaten om nieuwe vormen van contact te leggen en om nieuwe vormen van solidariteit tot stand te brengen. De thuishavens hebben diverse “links” met andere sites waarop voor de doelgroep relevante informatie gevonden kan worden. De overheid moet een nieuwe dialoog opstarten met de jonge generatie via een specifieke website voor de jeugd : “Jong Vlaanderen”. Met deze site kan de Vlaamse overheid systematisch haar jeugdbeleid of haar beleid op deze domeinen die op de jeugd een impact hebben, bij jongeren toelichten. Ook de mogelijkheid om dossiers in te dienen moet worden voorzien, bijvoorbeeld erkenningdossiers of subsidieaanvragen.   Ouderen   Zorgverzekering  Langer leven is liefst ook langer kwaliteitsvol leven. We stellen echter vast dat meer en meer mensen, oude en jonge, behoefte hebben aan niet-medische zorg die bovendien steeds duurder wordt, en dat deze zorg niet altijd door de eigen kring van familie en buren geleverd kan worden. De CVP wil deze zorgbehoefte opvangen door de uitbreiding van een soepel zorgaanbod, waarbij de zorgbehoevende zo lang mogelijk in zijn eigen omgeving kan blijven. Om dergelijke zorg betaalbaar te maken willen we overstappen naar een systeem van solidair georganiseerde verzekering, waarbij de bijdragen kunnen variëren naar draagkracht.  Daarbij moet er tegelijkertijd ook werk gemaakt worden van een zorggarantie. Het heeft geen zin te pleiten voor een recht op zorg, als die zorg niet beschikbaar is. De bestaande zorg in eigen gezin en familie, buurt, de diensten voor gezins- en bejaardenhulp, ziekenzorg, en palliatieve en mantelzorg moeten ten volle gewaardeerd en ondersteund worden.   Duurzaam engagement  Alle vormen van engagement in een relatie verdienen respect.  Voor de CVP is het huwelijk de meest aangewezen vorm van duurzaam engagement tussen een man en een vrouw. Door het burgerlijk huwelijk wordt dit engagement ook juridisch en administratief vertaald, in rechten en plichten. De CVP wil dat de overheid dit engagement moet stimuleren en ondersteunen, en zeker niet tegenwerken.  In de mate dat andere, minder verregaande samenlevingsvormen, zowel tussen personen van verschillend als van gelijk geslacht, bepaalde wettelijke rechten toegekend worden, moet er een evenredige verhouding van plichten komen, en moet een aangepast evenwicht van rechten en plichten in het huwelijk nagestreefd worden: in het bijzonder moet de fiscale benadeling van gehuwden nu volledig verdwijnen.  Homoseksuele personen die op een duurzame wijze wensen samen te leven, moeten kunnen toetreden tot een volwaardige juridische samenlevingsvorm, namelijk het geregistreerd partnerschap.   Onderwijs, opleiding en permanente vorming  Kinderen en jongeren moeten graag naar school (kunnen) gaan  De voorbije jaren werd ons onderwijs meermaals hervormd. Alle niveaus kregen een vernieuwd werkkader en een nieuwe regelgeving. Nu moet er rust komen in de structurele aanpak en moet er tijd zijn om alle vernieuwingen op het veld concreet in te vullen en waar te maken. We zijn misschien zo bezig geweest met structuren en statuten, dat we uit het oog verloren zijn dat het er vooral op aankomt dat onze kinderen in de school leren leven: leren weten, leren doen, leren samenleven, leren zijn. Wij willen bovendien dat kinderen en jongeren graag naar school kunnen gaan om dit allemaal te leren. Dit is voor de school een ontzaglijke opdracht. Scholen mogen hier echter niet alleen voorstaan. Zij moeten ondersteund worden door een netwerk van partners, van de culturele sector over de sportclubs tot de economische wereld.  De leerkracht als spil van het onderwijs moet geherwaardeerd worden. Zij zijn het immers die elke dag weer de directe contacten met de leerlingen moeten vorm geven. Creativiteit en flexibiliteit moet hierbij ondersteund en aangemoedigd worden zonder dat de gewone werking van de school in het gedrang komt, bijvoorbeeld door projectsgewijze financiering van dergelijke initiatieven. Ook de leraar moet graag naar school kunnen gaan. De CVP pleit voor een maatschappelijke herwaardering van het leerkrachtberoep, waar mensen geconfronteerd worden met quasi alle maatschappelijke uitdagingen. De school en de leerkracht kunnen maar oplossingen bieden voor de vele maatschappelijke uitdagingen die naar de school toe geschoven worden, als ze daartoe de nodige mensen en middelen en het nodige respect krijgen.  Vier specifieke uitdagingen zullen het onderwijsbeleid in de komende jaren verder moeten sturen:  -   Het opvangen van een groeiende maatschappelijke ongelijkheid en     uitsluiting  -   Het onderwijsbeleid moet rekening houden met de mogelijkheden van     elk kind, ook van wie minder goed mee kan. De projecten van     zorgverbreding en inclusief onderwijs verdienen dan ook extra     ondersteuning zonder teveel paperasserij. Het oplopen van     leerachterstand verdient extra aandacht. Het beroeps- en technisch     onderwijs moeten opgewaardeerd worden, en leerlingen moeten de     mogelijkheid krijgen om een ‘diploma in bouwpakket’ (modularisering)     te halen. Volwaardige participatie van ouders, leerkrachten en     centra voor leerlingenbegeleiding moeten leiden tot een betere     oriëntering van de leerlingen, zodat eindelijk een oplossing     gevonden kan worden voor het zogenaamde watervalsysteem.  -   Onderwijs moet eveneens de armoedecirkel mee doorbreken. School en     leerkracht moeten alert zijn voor armoedeproblemen als oorzaak van     leerachterstand.  -   Het voorbereiden op de arbeidsmarkt  -   Het onderwijs moet algemeen vormend zijn, maar moet ook antwoord     bieden op de vraag vanuit de arbeidsmarkt naar opleiding. Gelet op     de snel evoluerende arbeidsmarkt, moet specialisatie gecombineerd     worden met flexibiliteit. Mogelijkheden tot bijscholing en     omscholing worden cruciaal. De CVP wil schooluitval beperken en de     scholingsgraad van onze jongeren verhogen. Deeltijds onderwijs,     praktijklessen en duidelijker omschreven beroepsprofielen zijn     daarom nodig.  -   De CVP wil extra aandacht voor de opleidingen naar zorgarbeid, zodat     op een goede kwaliteitsvolle manier een voldoende ruim antwoord kan     gegeven worden op de groeiende vraag naar zorgarbeid.  -   De uitdagingen van de media- en informatiemaatschappij  -   Het onderwijs moet kunnen inspelen op de snelle evolutie van onze     informatiemaatschappij. Kinderen moeten er kunnen leren omgaan met     de massa aan informatie vanuit een kritische ingesteldheid. De     inspanningen voor uitrusting van de scholen met computers en     software (het PC/KD project) moeten worden verder gezet en     uitgebreid. Opbouw en verspreiding van educatieve software en     multimediatoepassingen voor scholen moet aangemoedigd worden.     Leerkrachten moeten aangemoedigd en ondersteund worden om de     informatie- en communicatietechnologie te benutten in de lessen.  -   Integraal onderwijs  -   Wij willen een onderwijs dat de leerling in zijn volledige     persoonlijkheid aanspreekt: hoofd, hart en handen.  De vastgelegde groei van de werkingsmiddelen voor de scholen, ten voordele van de gelijke financiering van het gesubsidieerd onderwijs, mag niet op de helling komen. Er moeten bovendien meer middelen vrijgemaakt worden om de schoolinfrastructuur aan te passen aan de milieu-, veiligheids- en educatieve vereisten, zowel voor de Argo als voor het gemeentelijk en provinciaal onderwijs en de vrije scholen.  Levensbreed leren  Mensen moeten levensbreed blijven leren. Vorming heeft een belangrijke maatschappelijke waarde, ook als ze niet diplomagericht is. Het goedgekeurde decreet volwassenenonderwijs biedt een goed kader om hier meer werk van te maken. Vorming moet de kritische zin van mensen aanscherpen, om het onderscheid te maken tussen verandering, vernieuwing en verbetering en verdieping.  De CVP wil dat er meer klemtoon gelegd wordt op de tweedekansfunctie van volwassenenonderwijs voor mensen die onvoldoende basisopleiding hebben kunnen genieten, of een scholingsachterstand opgelopen hebben.    MENSELIJKE WAARDIGHEID: ONZE MAATSTAF VOOR DE VOLGENDE EEUW   Zingeving en levensbeschouwing  Zingeving als drijvende kracht van leven en samenleven  Mensen willen wat maken van hun leven. Zij kunnen begeesterd worden door de visies van anderen, of zij cultiveren eigen dromen. Mensen zijn in staat om zin te ontdekken en eventueel nieuwe zin te geven aan de wereld en aan hun handelen. Vanuit deze visies en begeestering richten mensen hun eigen leven in en bouwen zij aan hun eigen toekomst.  Deze zingeving brengt mensen ook vaak bij elkaar. Geen mens is een eiland. Mensen bouwen samen aan hun gedeelde toekomst. De wereld is een samenleving. Het leven van een mens wordt op deze manier geïnspireerd en geleid door waarden en gedeelde waarden.  De CVP vindt het belangrijk dat de overheid mensen kansen geeft om hun eigen weg te zoeken. De overheid moet een context creëren waarbinnen mensen en groepen van mensen hun leven en samenleven onder de beste voorwaarden verder zin en vorm kunnen geven.  De overheid kan zich niet in de plaats stellen van de zingeving van de individuele mensen. Maar zij kan wel een optimaal platform bieden waarin waarden hun kracht kunnen tonen. De CVP wil daar zorg voor dragen.  Ethische verheldering van politieke besluitvorming  De context waarin mensen ethisch kunnen leven, is zelf niet waardevrij. Wanneer mensen in hun privé leven of in hun samenleven waarden willen realiseren, dan moeten ze hiervoor een aangepaste context creëren, met passende instellingen, instrumenten, infrastructuur, afspraken en regels. Zo een context laat verscheidenheid toe en verdieping. Maar de context die men uitbouwt bevat ook keuzes. Keuzes voor bepaalde waarden die men belangrijker vindt dan andere.  De CVP verzet zich tegen elke vorm van regelgeving en overheidsinbreng waarin de eigen ethische inbreng van de overheid ontkend wordt. Als de politiek en de overheid zichzelf tot ethisch neutraal platform verklaren, dan houden ze daarmee niet op om toch bepaalde waarden centraal te stellen en andere te marginaliseren. Wel maakt zo een politiek haar eigen waarde-inbreng onbespreekbaar en oncontroleerbaar.  Daartegenover pleit de CVP precies voor meer transparantie, waarin waarden duidelijk worden genoemd en bespreekbaar gemaakt. Alleen op deze manier neemt men de mondige burger ernstig.  Weten waarmee we bezig zijn  Individuele mensen en samenlevingen staan niet voor de beangstigende en onmogelijke taak dat ze op elk ogenblik en voor elke nieuwe situatie alle waarden steeds opnieuw helemaal moeten gaan uitvinden. We kunnen op ieder ogenblik terugvallen op de waarden van onze tradities, en op de waarden die verankerd zitten in onze leefgewoonten, hulpmiddelen, regelgeving, afspraken. Van bij onze geboorte leven we in een wereld die ons een rijkdom van waarden aanbiedt. Deze waarden bieden een eerste houvast. Met deze houvast moeten we wel creatief blijven omgaan.  De CVP vindt het van het grootste belang dat de overheid stappen onderneemt die de verscheidenheid van waarden verheldert die in onze samenleving vorm hebben gekregen, die verankerd zijn in onze instellingen, praktijken en gewoontes. Deze verheldering moet niet alleen theoretisch gebeuren, maar moet in duidelijke taal naar de bevolking toe worden vertaald. Mensen moeten zich thuis kunnen voelen in de waarden van hun samenleving.  De CVP vindt ook dat de overheid instrumenten moet scheppen die toelaten dat de mensen ook zien waar waarden om verdere verduidelijking vragen. Afzonderlijke aandacht moet worden besteed aan die maatschappelijke contexten die heel belangrijk zijn voor de samenleving maar die tegelijk voor veel waardeverwarring kunnen zorgen. Een belangrijk voorbeeld hierbij is de blijvende uitdaging die uitgaat van nieuwe wetenschappen en technologieën.  Vrijheid van godsdienst  Ieder heeft het recht om zijn of haar zingeving te beleven en te verdiepen, zowel individueel als in gemeenschappelijk verband. De vrijheid van mening, van vereniging en van godsdienst worden door onze grondwet en door de Universele en Europese Mensenrechten gewaarborgd.  De overheid moet er dus voor zorgen dat in onze samenleving de voorwaarden aanwezig zijn om die vrijheden te beleven. Zij moet er toe bijdragen dat de verschillende geestelijke stromingen kunnen opbloeien en zo de ontplooiing van mensen bevorderen.  Discriminatie van personen op grond van levensovertuiging of godsdienst moet tegengegaan worden. De verschillende levensbeschouwelijke en religieuze stromingen hebben het recht om hun activiteiten te ontplooien en voor hun actie verenigingen en organisaties op te richten. De Christen-democraten wensen een goede verstandhouding, een oprechte verdraagzaamheid en een ruimere samenwerking over de levensbeschouwingen heen.   Gezondheid  Ons dierbaarste bezit is onze gezondheid.   Gezondheid is een van de belangrijkste factoren die het welbevinden van de mensen bepalen. Je zou dan ook veronderstellen dat we zorgvuldig ermee omspringen. Toch stellen we vast dat er vaak zorgeloos omgesprongen wordt met de gezondheid. Externe factoren krijgen niet altijd de aandacht die ze zouden moeten krijgen, bijvoorbeeld de werkomstandigheden of de milieufactoren, maar ook de eigen verantwoordelijkheid van de mensen voor hun gezondheid wordt niet voldoende aangesproken. De beste remedie tegen ziekte is nochtans niet ziek worden. Vandaar dat wij een sterke nadruk willen blijven leggen op preventieve gezondheidszorg.  Het gezondheidsbeleid moet vertrekken vanuit de patiënt, en moet een zorgopmaat aanbieden, met soepele overgangen tussen de verschillende zorgvoorzieningen (ziekenhuis, thuiszorg, dagkliniek,…), en van een gegarandeerde kwaliteit. Iedereen heeft recht op de best mogelijke zorg.  De basisgezondheidszorg moet geherwaardeerd worden. Eerstelijnsgezondheidszorg door vrijwilligers en professionelen moet een essentiële rol spelen in de gezondheidszorg en de preventie. Iedereen die bij de zorgverstrekking en gezondheidszorg betrokken is, heeft zijn eigen specifieke rol te spelen in preventie en behandeling; Een echelonnering van taken en functies is hierbij belangrijk. De CVP wil dat de volgende regering zelf voorstellen van echelonnering en pathologiefinanciering uitwerkt.  De CVP pleit voor het behoud van een verplichte verzekering, solidair gefinancierd, met gelijke toegang tot gelijke kwaliteit. De bescherming van de zwaksten zullen we daarbij nooit opgeven. De CVP vindt dat alle noodzakelijke zorgen en behandelingen door de verplichte verzekering moeten gedekt blijven. Bij het voeren van deze discussie moet rekening gehouden worden met de specifieke situatie van de zelfstandigen. Alle betrokken partijen moeten hun verantwoordelijkheid opnemen om ons solidair systeem betaalbaar te houden. Zorgverstrekkers én patiënten moeten nog meer kostenbewust worden. Onnodige zorgverlening en overconsumptie van zorg of geneesmiddelen moeten weggewerkt worden.  Iedereen moet onvoorwaardelijke toegang krijgen tot een betaalbare gezondheidszorg, zowel tot de preventieve als de curatieve zorgen. Wijkgezondheidscentra kunnen door hun buurtgerichte werking en de combinatie van preventie en zorg de drempels voor kansarme groepen in de gezondheidszorg verlagen.  De CVP is voorstander van een vernieuwd ziekenhuisconcept met een meer globale en doorzichtige financiering. Er moet een gelijke prijs komen voor een zelfde behandeling. Regionale ziekenhuizen behouden een sleutelfunctie, ook wanneer ze in een nieuw netwerk ondergebracht worden. Universitaire ziekenhuizen moeten een eigen financiering krijgen die de opleidingsfunctie op een gepaste wijze mogelijk maakt.  De CVP vindt dat het aanbod in de gezondheidszorg van het hoogste niveau moet zijn en gebruik moet maken van de meest moderne mogelijkheden. Daarom zal ook blijvend aandacht worden besteed aan een nauwe band tussen gezondheidszorg en medische en wetenschappelijke vooruitgang, met inbegrip van de genetische en biotechnologische verworvenheden.  De CVP is voorstander van een coherent en homogeen gezondheidsbeleid door de integrale overheveling ervan naar de gemeenschappen. Hierdoor worden normering, erkenning en financiering op hetzelfde niveau samengebracht. Het concept van overleg tussen artsen, ziekenfondsen en overheid moet daarbij behouden blijven.  Gezondheidsethiek  De gezondheidszorg die de CVP wil uitbouwen is een uiting van een waardevolle zorg voor de zwakke, gehandicapte en de zieke. Door de complexe en snelle ontwikkelingen binnen de moderne geneeskunde is het niet altijd eenvoudig om te bepalen hoe men deze fundamentele waarde van solidaire zorg het beste vorm kan geven. Soms dreigt de individuele zwakke mens het slachtoffer te worden van deze onduidelijkheid.  De huidige situatie vraagt volgens de CVP een aantal prioritaire initiatieven.  Een eerste reeks initiatieven heeft te maken met de bescherming van de zwakke mens.  De CVP wil een regeling van algemene patiëntenrechten die voorkomt dat medische beslissingen over de hoofden van de patiënten heen worden genomen. Centraal hierbij staat een regeling van de “goedgeïnformeerde instemming”.  Menselijke embryo’s kunnen nooit willekeurig worden behandeld. Daarom moeten zij een wettelijke bescherming krijgen zodat ze niet willekeurig worden behandeld in wetenschappelijk onderzoek en medisch begeleide bevruchting. Zelfs als het begrip “beginnend menselijk leven” niet altijd exact en objectief is af te bakenen, dringt het respect voor het menselijk leven zich op. Voor de 200000 embryo’s die vandaag in de diepvries zitten, moet dringend een ethisch verantwoorde oplossing gegeven worden.  Stervende mensen verdienen alle zorg en respect. De CVP heeft in dit verband drie eisen  -   Er moet verder werk worden gemaakt van een aanbod aan     gespecialiseerde medische en paramedische zorgen en bijstand voor     stervenden (de zogenaamde palliatieve zorgen). Hieraan moet     voldoende aandacht worden besteed tijdens de vorming en navorming     van artsen.  -   Artsen die omgaan met stervende patiënten moeten wettelijk worden     verplicht om voor beslissingen bij het levenseinde strikte     procedures na te leven. Deze procedures moeten verzekeren dat artsen     ook bij stervenden alle handelen richten op de zorg voor de patiënt.     Zelfs in deze omstandigheden mogen zij geen beslissingen nemen over     de hoofden van de patiënten heen. Het is niet de bedoeling om artsen     vrijgeleide te geven voor willekeurig handelen in ruil voor hun     bereidheid om procedures te volgen. De voorgeschreven procedures     moeten er precies op gericht zijn om willekeurig handelen tegen te     gaan.  -   De regeling van de aangifte van overlijden moet worden vernieuwd     zodanig dat verdachte overlijdens gemakkelijker kunnen worden     opgespoord.  De CVP vindt ook een tweede reeks initiatieven prioritair die er op gericht zijn de ethische transparantie en ethische kwaliteitszorg van de medische vooruitgang te garanderen. Niet alles wat technisch mogelijk is, is daarom ook zinvolle geneeskunde. Sommige technische mogelijkheden moeten zelfs radicaal als ethische nonsens van de hand worden gewezen.  Om deze problematiek te verhelderen wil de CVP alle bestaande instellingen en instanties die zich bezig houden met biomedische ethiek, verder ondersteunen.  Biotechnologie en nieuwe medische technologieën zullen ook een prioritair thema worden bij de oprichting van een “Ethisch platform voor nieuwe wetenschappen en technologieën” in Vlaanderen.  Het preventiebeleid inzake de zwangerschapsafbreking moet verder uitgebouwd worden. Doordat abortus onder bepaalde omstandigheden niet meer gesanctioneerd wordt, wordt het te snel meer en meer als ‘normaal’ voorgesteld. De CVP wil dat de preventie gericht wordt op het voorkomen van ongewenste zwangerschap én op het voorkomen van abortus bij een ongewenste zwangerschap. Om deze opdracht te vervullen zijn herkenbare centra nodig die vanuit verschillende levensbeschouwelijke achtergronden studiewerk verrichten, bijstand verlenen, preventieve acties ondernemen, de publieke opinie sensibiliseren, vorming aanbieden, enz…  Tenslotte vindt de CVP het belangrijk dat België zich formeel aansluit bij de groeiende Europese besluitvorming op het vlak van de bio-ethiek. België moet daarom de zogenaamde bio-ethiekconventie van de Raad van Europa ondertekenen. Binnen de eigen dynamiek voorzien in deze Conventie, moet België ook actief en creatief meewerken om de Conventie te herzien en bij de tijd te houden.  Drugs  In plaats van te streven naar legalisatie van illegale drugs moeten we, meer nog dan vandaag, durven erkennen dat de toegelaten genotmiddelen (tabak en alcohol) eveneens gezondheidsproblemen opleveren. Kwaliteit van het leven is ook loskomen van de verslavingen die onze vrijheid inperken.  Aan drugs is er naast het gezondheidsrisico ook een belangrijk crimineel aspect verbonden. De CVP pleit voor een resoluut ontradingsbeleid, gesteund op drie pijlers: preventie, hulpverlening en repressie.  De CVP blijft voorstander van het strafbaar stellen van het bezit en gebruik van drugs. Legalisatie wijzen we af: het is een verkeerd signaal. De repressieve aanpak moet wel aansluiten op de preventie en de hulpverlening. Dit betekent dat binnen de justitie de beperkte middelen en mankracht in de eerste plaats moeten ingezet worden voor de aanpak van de dealers en de georganiseerde criminaliteit. Wanneer de politie of justitie geconfronteerd worden met occasioneel cannabisgebruik, moeten ze er vooral over waken dat ook andere verantwoordelijken vanuit een ontradingsstrategie optreden en reageren.  De preventie kan maar slagen als er een eenduidige ontradende boodschap op een continue wijze uitgedragen wordt.    FILES VERMIJDEN DOOR ANDERS TE RIJDEN   Mobiliteit  De CVP wil dat mobiliteit op alle niveaus dé topprioriteit wordt. Een gezamenlijke aanpak is daarbij noodzakelijk, omdat de te nemen maatregelen behoren tot de bevoegdheden van alle beleidsniveaus. Er bestaan geen wonderoplossingen. Alleen een geïntegreerd pakket van goed op elkaar afgestemde maatregelen kan de mobiliteitscrisis binnen aanvaardbare perken houden. De hoofddoelen van het mobiliteitsbeleid zijn: de sociaal-economische bereikbaarheid garanderen, de vervoersarmoede van zwakke bevolkingsgroepen bestrijden, de leefbaarheid vooral van de steden bevorderen door ze autoluw te maken en de negatieve gevolgen van het verkeer voor het leefmilieu en de volksgezondheid zoveel mogelijk beperken. Kortom : duurzame mobiliteit staat voorop.  Sociaal-economische bereikbaarheid.  De toenemende bereikbaarheidsproblemen worden een reële bedreiging voor onze welvaart en tewerkstelling. Wij willen de groeiende behoeften aan verplaatsingen afremmen omdat ze niet allemaal noodzakelijk zijn. Wij willen de alternatieven voor het vervoer van personen en goederen met (individueel) gemotoriseerd wegverkeer zoveel mogelijk stimuleren en onderdoordacht wegverkeer afremmen, en bestaande vervoerscapaciteit optimaal gebruiken.  Om de vervoersvraag te beïnvloeden speelt een goed ruimtelijk beleid een belangrijke rol. Vestigingen die veel personenvervoer met zich meebrengen moeten bij voorkeur ingeplant worden op knooppunten van openbaar vervoer, vestigingen met veel goederenvervoer moeten hun inplantingsplaats liefst krijgen bij grote intermodale vervoersknooppunten. Er moet een einde komen aan de verdere groei van winkelboulevards, uitbreiding en massale stadsvernieuwing staat op het programma. De moderne telecommunicatie moet een aantal verplaatsingen voorkomen (tele-arbeid, telewinkelen, telebankieren …). Een belangrijk instrument om de mensen tot alternatieve vervoerswijzen te bewegen wordt de prijsregulering. Deze is voor de CVP verbonden aan een aantal voorwaarden:  -   De ontradende werking mag niet fiscaal gecompenseerd worden (dan     werkt het niet);  -   De verschillende bestuursniveaus moeten hun prijsmaatregelen op     elkaar afstemmen;  -   De opbrengsten moeten geïnvesteerd worden in projecten voor duurzame     mobiliteit.  Rekeningrijden is voor de CVP een mogelijkheid naast andere mogelijkheden, maar moet internationaal afdwingbaar zijn, en de te verwachten neveneffecten zoals sluipverkeer en mogelijke delocalisatie van bedrijven moeten bij voorbaat zoveel mogelijk uitgesloten worden. Boven alles moeten er reële autoalternatieven beschikbaar zijn.  De reële alternatieven voor het wegverkeer zijn het openbaar vervoer, het langzaam verkeer, het goederenvervoer per spoor, met de kustvaart, de binnenvaart en de pijpleiding. Treinen, bussen en trams moeten stipt rijden met voldoende zitplaatsen en degelijke informatie. Deze kwaliteitsvereisten moeten op het terrein zelf gecontroleerd en gesanctioneerd worden. Op het einde van volgende legislatuur moet een eerste fase voltooid zijn van het Intergewestelijk Expressnet rond Brussel en van het sneltramnet rond Antwerpen. De Kempen en Limburg moeten een betere spoorbediening krijgen. De spoorwegen moeten bovendien, naar structuur en investeringen, uitgerust worden om de grote Europese uitdaging van de concurrentie inzake goederenvervoer en het internationaal reizigersverkeer aan te gaan en de concurrentiepositie van onze Vlaamse zeehavens te bevorderen.  De Vlaamse overheid en de gemeenten moeten hun inspanningen inzake aanleg van veilige fietsvoorzieningen (fietspaden ingewerkt in fietsroutenetwerken, fietsstalling en enz) drastisch verhogen. De andere inspanningen voor het wegennet moeten, naast de bouw van enkele ontbrekende schakels, vooral richten op een degelijk onderhoud, op een veilige herinrichting van de doortochten en kruispunten en op carpoolpunten.  Het woon-werkverkeer en het woon-schoolverkeer moet georganiseerd worden met bedrijfs- en schoolvervoerplannen.  Om de binnenvaart te bevorderen wil de CVP de nodige investeringen om voor het wegwerken van flessenhalzen bespoedigen, en deze vervoerwijze fiscaal aanmoedigen, samen met het spoor, de kustvaart en het gecombineerd vervoer.  Mobiliteit voor iedereen.  Om de mobiliteit voor iedereen te garanderen, wil de CVP op de eerste plaats de veiligheid van de zwakke weggebruiker – dikwijls kinderen en bejaarden – verhogen.  Voor bejaarden en gehandicapten moeten de minder mobielen centrales uitgebouwd worden tot een degelijk netwerk met een vervoer van deur tot deur. Bovendien moet meer aandacht worden besteed aan de toegankelijkheid van stations, perrons, treinen, trams en bussen voor gehandicapten en bejaarden.  Speciale aandacht moet ook gaan naar vervoersarmoede op het platteland: belbussen, collectieve taxi’s e.d. moeten groen licht krijgen. En er moet solidariteit georganiseerd worden in de financiering tussen de rendabele en niet-rendabele openbare dienstverlening.  Liever dan het openbaar vervoer zogezegd “gratis” te maken wil de CVP investeren in meer kwaliteit en, voor mensen met zeer laag inkomen, in vervoercheques. De werkgeversbijdrage voor het sociaal abonnement van bedienden en deze van arbeiders moet gelijkgesteld worden, en het treinabonnement voor een scholier mag niet duurder zijn dan voor een werknemer.  Verkeersveiligheid, blijvende prioritaire zorg.  De blijvende verkeersonveiligheid is voor de CVP onverdraaglijk. De partij gaat de uitdaging aan om het aantal verkeersslachtoffers jaarlijks met 10 % te doen dalen. Daartoe wil zij het verkeersgedrag beïnvloeden, het voertuig zelf beveiligen en de infrastructuur beter inrichten. Tevens wil zij de negatieve gevolgen van de verkeersonveiligheid zoveel mogelijk draaglijk maken voor de slachtoffers en hun familie.  Wat betreft het verkeersgedrag wil de CVP dat de rijopleiding wordt verbeterd en het rijbewijs met punten ingevoerd. De pakkans voor de overtreders moet groter worden in een planmatige aanpak, met prioriteit voor de gevaarlijkste plaatsen, de gevaarlijkste tijdstippen en de gevaarlijkste vormen van gedrag. De nieuwe organisatie van de politie moet deze degelijke handhaving bevorderen. Speciale aandacht zal bovendien gaan naar een strenge aanpak van het agressieve en asociale verkeersgedrag, dat veelal terug te vinden bij een harde kern van zware “brokkenmakers”. De afhandeling van de processen-verbaal zal worden verbeterd met een snelle, aangepaste en onbetwijfelbare administratieve aanpak, zodat een einde komt aan het massaal seponeren van pv’s.  Vrachtwagenbestuurders zullen meer gecontroleerd worden op rij- en rusttijden. Wat betreft de beveiliging van het voertuig moeten luxeaccessoires (het telefoneren in de wagen, de sterke geluidsinstallaties, autofaxen …) gereglementeerd worden, en pleit de CVP voor een Europese invoering van de “black-box”.  De gevolgen van verkeersongevallen voor de slachtoffers en hun familie moeten dringend op een menselijker manier aangepakt worden. Er moet een snellere vergoeding komen vanwege de verzekering binnen vaste termijnen, een respectvolle en vlotte afhandeling van gerechtelijke procedures, een betere opvang van de slachtoffers in spoedgevallendiensten en een uitbouw van traumacentra voor acute en continue opvang van de groep definitief verkeersgehandicapten, die – helaas – elke dag groter wordt.  Verkeersleefbare steden en dorpen, milieuvriendelijk verkeer.  De verblijfskwaliteit in de steden is een economische en ecologische troef. Maar die gaat verloren als de auto in de stad de mogelijkheden van nu blijft behouden. Het beleid moet erop gericht zijn om stap voor stap, ‘autoluwe’ steden te creëren en aantrekkelijke alternatieven te creëren voor het vervoer van personen en goederen (openbaar stadsvervoer in eigen bedding, comfort en ruimte voor fietsers en voetgangers, speciale initiatieven voor het transport van winkelwaar …). Voor de CVP moet het stedelijk autogebruik op het einde van de legislatuur betekenisvol teruggedrongen zijn, maar op zulkdanige manier dat “autoluw” gelijkstaat met “verkeersrijk”.  Tenslotte wil de CVP nog een reeks aanvullende milieumaatregelen om de uitstoot van voertuigen te beperken (aardgas- of elektrische voertuigen waarbij de overheid zelf het voorbeeld geeft, zuiniger motoren, groene bonus enz.).    NOORD-ZUID-DIALOOG VOOR RECHTVAARDIGHEID EN VREDE   Wij worden in het internationale forum gewaardeerd om onze capaciteit om banden te smeden. Zowel op eigen bodem als elders nemen we deel aan de internationale samenwerking.   Vrede en veiligheid in de wereld  Internationale samenwerking  Voor christen-democraten is elke mens gelijkwaardig. Solidariteit kan niet beperkt kan worden tot de grenzen van Vlaanderen. Solidariteit moet voor ons gericht zijn op alle mensen. Elke mens moet kansen krijgen om zich te ontplooien. Elke mens moet de kansen die hij krijgt zelf invullen en waarmaken.  De leefbaarheid van de wereld kan vooruit geholpen worden door méér internationale samenwerking. Er is niet alleen nood aan internationalisering van de economische rechten, maar ook van de burgerrechten en de sociale rechten. Er is niet alleen nood aan meer wereldhandel, maar ook aan meer wereldpolitiek.  Over alle echte en vermeende belangentegenstellingen heen moeten we zoeken naar gemeenschappelijke waarden en doelstellingen. Via een dergelijke dialoog op wereldniveau moeten we het eens worden over een aantal mensenrechten, maar ook over een aantal mensenplichten. Hierdoor kunnen we de wereldpolitiek inhoud geven. We moeten de internationale wanorde achter ons laten en bouwen aan een internationale rechtsorde.  Dit kunnen we maar bereiken op voorwaarde dat de belangrijkste oorzaak van conflicten wordt weggewerkt, namelijk armoede. Dit vergt eveneens een meer duurzaam en ethisch verantwoord productie- en consumptiegedrag, en een verhoogde inspanning voor ecologisch verantwoorde technologieën.  Solidariteit (herverdeling van water, voedsel, geld en andere materiële dingen) en het creëren van groeikansen mogen niet de einddoelstelling zijn van onze internationale samenwerking. Internationale samenwerking is niet alleen een plicht. Het is ook een unieke kans om kennis te maken met andere levenswijzen en levensvisies. Zo verbreedt onze horizon en kunnen we antwoorden vinden op de tekortkomingen in onze eigen samenleving.  Om deze internationale samenwerking vorm te geven maakt de CVP een aantal duidelijke keuzes:  -   Internationale samenwerking is een kans en een opdracht voor     iedereen. Zoveel mogelijk mensen, verenigingen, organisaties en     overheden moeten eraan deelnemen. De activiteiten van de overheid en     het vrije initiatief moeten complementair zijn en tussen hen is een     goede samenwerking onontbeerlijk.  -   Wij willen werken aan een sociaal en ecologisch gecorrigeerde     wereldeconomie. De excessen van het vrij kapitaalsverkeer en     speculatie moeten verdwijnen door de werking van de internationale     geld- en kapitaalmarkten en het monetair beleid in overeenstemming     te brengen met de regels van gezond monetair beheer. De     internationaal aanvaarde sociale minimumnormen moeten worden     nageleefd en buitenlandse investeringen moeten voldoen aan normen     die het algemeen belang vrijwaren. Voor de buitenlandse     investeringen moet er op multinationaal niveau een regeling komen     die rekening houdt met de eigenheid van lage inkomenslanden.     Ecologisch, sociaal en ethisch verantwoorde productie verdient     aanmoediging. Daarom wil de CVP onder meer ethisch sparen en     fair-trade-producten aantrekkelijker maken.  -   De CVP pleit voor schuldverlichting onder meer gekoppeld aan     ontwapening en een goed overheidsbeheer.  -   De CVP wil dat België een actief Afrikaanbeleid blijft voeren. Onze     samenwerking moet over de nodige flexibiliteit beschikken om met de     verschillende hervormingsgezinde groepen in de maatschappij samen te     werken, met het bedrijfsleven en met de overheid. Centraal Afrika     blijft omwille van onze vele banden met de bevolking en omwille van     onze ervaring een prioriteit. België moet hier op het internationale     forum het voortouw nemen.  -   Ons eigen overheidsapparaat inzake ontwikkelingssamenwerking, dat     onder impuls van de staatssecretaris in de vorige regering grondig     hervormd werd, moet nu uit de startblokken schieten. De integratie     van het ABOS in het ministerie van buitenlandse zaken mag de     eigenheid van de internationale samenwerking niet in het gedrang     brengen.  -   Nu is het moment gekomen om de kwalitatieve vooruitgang ook te laten     volgen door een kwantitatieve stijging van het budget. De     inhaalbeweging naar een budget van 0,7%BNP moet onomkeerbaar worden     ingezet. Tegelijkertijd moeten een regelmatige evaluatie en een     grote openbaarheid van bestuur de argwaan over de goede inzet van     deze middelen wegnemen.  België als voortrekker  België moet zijn voortrekkersrol blijven spelen in de internationale afbouw van het gebruik van landmijnen en lichte wapens. De CVP vindt dat België ook het voorbeeld moet geven door zijn eigen wetgeving over wapenhandel doorzichtiger te maken en het parlement meer controlemogelijkheden te geven.  Defensie  De CVP blijft voorstander van een vredes- veiligheids- en defensiebeleid in samenwerking met onze Euro-Atlantische bondgenoten, maar met een grotere Europese inbreng. Deelname aan ontrading en verdediging tegen elke dreiging of aanval tegen ons land of een van de andere landen van NAVO of WEU blijft een hoofdopdracht voor ons leger. Daarnaast zijn de vredesopdrachten even belangrijk. In bijkomende orde kunnen bepaalde troepen en middelen ingezet worden voor humanitaire acties en samenwerking met lage inkomenslanden.  Al deze opdrachten moeten bijdragen tot vrede en ontwikkeling en het Belgisch engagement in de internationale solidariteit illustreren. Tegelijkertijd biedt ze aan het Belgisch leger de mogelijkheid om kennis en ervaring op te doen in bepaalde domeinen.  Na de kwantitatieve ingrepen van de laatste 10 jaar zijn nu kwalitatieve ingrepen nodig. Voor de CVP moet het probleem van de permanente verjonging van het personeel beter aangepakt worden. Sociaal aanvaardbare afvloeiingsmaatregelen en het aanwerven van militairen voor korte duur kunnen daarbij helpen. Een aantrekkelijk statuut dat de tijd met andere bijzondere korpsen kan doorstaan is daartoe onontbeerlijk. Qua materieel moet de volgende regering een nieuw langetermijnplan opmaken. Dit moet gestoeld zijn op de conclusies van het debat in het parlement tijdens de voorbije legislatuur en op het nieuwe NAVO-concept.  Asielbeleid  Vluchtelingen die hier in ons land verblijven moeten humaan behandeld worden. De procedure van asielaanvraag moet op een redelijke tijd afgehandeld worden. De betrokken diensten en administraties moeten beter uitgerust worden voor hun taak, zowel met materiaal als met ambtenaren en politiemensen met talent en relatievaardigheid.  Kinderen mogen niet het slachtoffer zijn van het feit dat hun ouders illegaal in ons land verblijven. Zij hebben recht op onderwijs, gezondheidszorg, huisvesting, voedsel, kleding… .  Personen die niet kunnen erkend worden als vluchteling, maar toch niet naar hun land teruggestuurd mogen worden omdat hun veiligheid niet gegarandeerd is, moeten een tijdelijk verblijfsstatuut krijgen.  De uitwijzing moet consequent en rechtvaardig blijven gebeuren, maar steeds met de grootste eerbied voor de menselijke persoon. Initiatieven die het vrijwillig vertrek aanmoedigen van definitief afgewezen asielzoekers, moeten versterkt worden. Deze humane visie op het uitwijzingsbeleid sluit niet uit dat er af en toe dwang kan en zal nodig zijn. Rechtvaardigheid houdt ook af en toe gestrengheid in.  Het asielbeleid moet kaderen in de internationale en Europese afspraken.    SLOTBEMERKING   In de voorgaande bladzijden heeft U kennis kunnen maken met de CVP en met enkele van haar ideeën en actiepunten op een aantal belangrijke domeinen. Dit is als het ware onze etalage, onze vitrinekast, waarmee we mensen willen uitnodigen om kennis te maken met ons aanbod, dat nog veel rijker en gevarieerder is. Wij hebben natuurlijk ook over andere items een mening en een actieprogramma, bijvoorbeeld over welzijn, cultuur, de lokale besturen, fiscaliteit, …  Het volledige overzicht kan U consulteren op de webplek van de partij (www.cvp.be). U kan het ook opvragen bij CEPESS, Wetstraat 89, 1040 Brussel - telefax: 02/238 38 87 of e-post secr.cepess@cvp.be.  Voor de meeste van deze onderwerpen bestaan meer uitgewerkte technische nota’s, die U kan bekomen op hetzelfde adres.  Uw reacties zijn daar eveneens welkom.
