Vores Politik
På denne side finder du Alternativets politik.
Alternativet har politiske visioner, der beskriver det samfund, vi ønsker, og politiske udspil, som er konkrete forslag, der kan rykke Danmark og verden i en friere, grønnere og mere demokratisk retning.
Læs mere om, hvordan vi udvikler politik her.
Asyl og integration
Vision for asyl og integration
Alternativet ønsker et samfund bygget på solidaritet, med respekt for de enkelte mennesker og for deres kulturelle ophav.
Alternativets asylpolitik skal ses i den sammenhæng og som et svar på den empatikrise, vi oplever i verden.
Borgerløn
Vision for ubetinget basisindkomst
Danmark er i dag foregangsland for mange andre lande, ikke mindst på grund af den danske (velfærds)model.
Men den er under pres, og det er Alternativets ambition at genopfinde den danske velfærdsstat 2.0.
Vores velfærdsmodel bygger på de tre grundpiller frihed, lighed og fællesskab, der er hinandens forudsætninger – ikke modsætninger.
Sammen sikrer de universelle rettigheder, fundamental tryghed og sammenhængskraft, og alle er de indeholdt i den danske flexicurity model.
Men i en tid, hvor globalisering, robotteknologi og jobløs vækst redefinerer hele vores samfund, er der behov for grundlæggende at genoverveje, om vi stadig har de rigtige værktøjer til de rigtige udfordringer.
Aktuelle udfordringer er øget ulighed, utryghed, fattigdom, stress og bureaukrati, og samtidig står arbejdsmarkedet overfor skærpede krav om øget fleksibilitet, kvalitet og innovation.
Borgerløn har potentialet til at afhjælpe flere af de aktuelle udfordringer, og samtidig skabe hjørnestenen for en opdateret, retfærdig, effektiv og bæredygtig dansk velfærdsmodel, der sikrer alle tre bundlinjer.
Derfor er det Alternativets vision at indføre en garanteret, individuel og ubetinget basisindkomst for alle danske borgere.
Den ubetingede basisindkomst styrker den sociale bundlinje fordi…
Den sikrer en basal tryghed for alle.
En tryghed, der erstatter kontrol med tillid, og giver frihed til at vælge det liv, hver enkelt ønsker og magter – herunder også til at udføre ikkelønarbejde.
En tryghed, der kan bidrage til øget lighed at nedbringe stress og muligvis endda reducere kriminalitet.
Den ubetingede basisindkomst styrker den grønne bundlinje fordi…
Den frigør ressourcer både systemmæssigt og individuelt.
Ressourcer der sammen med supplerende incitamenter kan bruges til grøn innovation og iværksætteri.
Blandt andet ved at understøtte den nytænkning, der er nødvendig for udviklingen af en cirkulær økonomi.
Den ubetingede basisindkomst styrker den økonomiske bundlinje fordi…
Den giver initiativretten tilbage til borgeren.
En ret, der kan veksles til mere og bedre iværksætteri, øget innovation og bedre karrierevalg.
Dette kan føre til en oplevelse af mere meningsfyldte jobs, hvilket både kan øge effektiviteten, og samtidig reducere udgifter til sygedage og bureaukrati.
Vi ønsker at erstatte bureaukrati, mistillid og kontrol med individuel frihed og fælles solidaritet.
Formålet med ubetinget basisindkomst er ikke, at individet bliver rigere, men friere.
Alternativet vil: Indføre garanteret, ubetinget minimumsforsørgelse for alle (borgerløn).
Såvel niveau som finansiering skal undersøges af en arbejdsgruppe og eventuelt siden afprøves i målrettede eksperimenter om delelementer sideløbende med, at borgerløn udrulles i hele landet.
Den endelige model skal dels sikre tilstrækkelige økonomiske ressourcer til at enhver kan leve en anstændig tilværelse, dels være universel, individuel og ubetinget – samt ikke mindst let at administrere.
Den endelige model skal tænkes sammen med Alternativets øvrige økonomiske politik inkl. forslag til en skattereform.
Udvikle en frivillig individuel rådgivning og jobformidling som foreslået i forbindelse med Kontanthjælp uden modkrav.
Lave en skattereform som foreslået i finanslovsforslaget 2017, herunder forslaget om at omfordele skattebyrden fra indkomst til andre beskatningsformer.
Læs om ministeriet for social retfærdighed fra vores regeringsprogram >
Cannabis
Færre misbrugere, flere penge til behandling
Alternativet foreslår at legalisere brugen af cannabis og indføre statskontrolleret salg.
Det skal være lovligt og forsvarligt at købe og producere cannabis i Danmark.
Danmark har vi i over halvtreds år ført en forbudspolitik mod cannabis, der har finansieret organiseret kriminalitet og stigmatiseret og kriminaliseret brugerne af cannabis.
Leglisering er en intelligent måde at løse udfordringerne på:
man tager et opgør med kriminelle bander,
afkriminaliserer almindelige danskere,
sikrer at cannabissen ikke er tilført skadelige kemikalier,
øger gennemsigtigheden og målretter kampagner og tilbud til dem, der har et misbrug.
Alternativet foreslår derfor en grøn og socialt balanceret legaliseringsreform:
Det statskontrollerede salg skal betinges af øget oplysning om cannabis potentielle skadelige virkninger, og indehavere af cannabisbutikker skal uddannes i disse som en forudsætning for næringsbrev.
Opstarten af en dansk produktion af en statsautoriseret økologisk cannabis skal understøttes med krav til kvalitet og mærkning.
Som led i legaliseringen skal det være lovligt at dyrke økologisk cannabis til eget forbrug, både rekreationelt og medicinsk.
Statens indtægter fra salget øremærkes til oplysning samt hjælp og exitprogrammer til misbrugere af cannabis og andre rusmidler.
Staten skal udstede næringsbreve til private til salg af statskontrolleret cannabis.
Digital bæredygtighed – IT
Vision for et digitalt bæredygtigt Danmark
Visionen er organiseret i tre ben, med det overordnede formål at genskabe tilliden til offentlige IT-projekter og sikre, at borgeren altid sættes i centrum for udviklingen:
Digitale borgerrettigheder, der i en dansk kontekst bygger videre på og styrker de af persondataforordningen udstukne rettigheder.
Principper for fremtidssikret digitalisering er en række tilgange til IT-udvikling, der skal opkvalificere hvordan vi udvikler IT i det offentlige.
Samlede og styrkede IT-myndigheder med et IT-ministerium, IT-minister, Cybersikkerhedsenhed, styrket datatilsyn, IT-havarikommission og IT-etisk råd som solidt fundament for vedligeholdelse og videreudvikling af vores digitale samfund.
Stadig flere menneskers hverdag har internettet og IT-systemer som omdrejningspunkt – det være sig uddannelsesmæssigt, professionelt, privat eller socialt.
Den digitale sfære er blevet en væsentlig del af vores liv, hvorfor vi har brug for samme ufravigelige rettigheder til at sætte rammerne for vores digitale færden, som var udgangspunktet for vores menneske- og borgerrettigheder.
Alternativet ønsker et digitalt bæredygtigt Danmark, hvor vi tager et dybere ansvar for vores retssikkerhed og ret til privatliv på internettet, fordi både demokrati, velfærd og markedsøkonomi bygger på princippet om individuel selvbestemmelse og lige muligheder for alle borgere.
Vi ønsker at sætte ambitionsniveauet endnu højere end den Europæiske Persondataforordning og sikre danske borgere endnu bedre rettigheder, der styrker eksisterende borger- og menneskerettigheder ved blandt andet at skærpe kravene til, samt styrke tilsynet med, håndteringen af persondata og overvågning.
Derfor foreslår vi at fastsætte en række digitale borgerrettigheder, der skal værne om dansk data udenfor Europas grænser og sikre, at danskere anonymiseres i dataanalyser, samt at vi har adgang til vores data offentligt i en genbrugelig form.
Og for at sikre en tillidsfuld digital infrastruktur bør vi sikre alle borgere en hurtig og stabil internetforbindelse i hele landet.
Desuden skal offentlige it-løsninger eksistere som tilvalg for at sikre, at dårlige it-løsninger ikke ligger borgerne til last og bidrager til den digitale kløft mellem borger og samfund.
Vi ønsker at opnå opfindsomme, gennemsigtige og langtidsholdbare IT-løsninger ved at udnytte principper som Open Source og Modulbaserede Udbud, når vi udvikler nye digitale løsninger og ydelser.
Samtidig ønsker vi at øge borgernes privatliv og sikkerhed ved at udvikle efter principper som Privacy By Design og Security By Design i alle offentlige systemer.
Disse tiltag skal tilsammen sikre, at borgerens behov sættes i centrum for digitalisering af vores samfund.
Denne indsats bør selvfølgelig støttes gennem en styrkelse af de offentlige organer ved at etablere et IT-ministerium med dertilhørende minister og Cybersikkerhedsenhed.
Vi skal styrke Datatilsynet som uafhængig tilsynsmyndighed og tilføje det en IT-havarikommission.
Tilsammen skal dette fordre en agil digitalisering både lovgivningsmæssigt og praktisk, så Danmark bliver et digitalt foregangsland.
Digitale Borgerrettigheder:
Borgernes lige muligheder til at færdes og kommunikere digitalt på tværs af landet er hjørnestenen i en sund demokratisk infrastruktur.
Derfor skal vi sikre, at: alle danskere har ret til privatliv på internettet
alle danskere har ret til højhastighedsadgang til internettet
alle danskere har ret til egne data
personhenførbare data altid tilhører den omhandlede person
alle danskere skal kunne tilvælge analog kommunikation (eksempelvis et opkald, et fysisk brev, et møde), sagsbehandling og rådgivning hos offentlige myndigheder
kommunikation med det offentlige og persondata om danskerne ikke må forlade europæisk jord
al data benyttet i det offentlige (inklusiv forskning) skal som udgangspunkt være anonymiseret
al overvågning skal bero på en tidsbegrænset dommerkendelse
ingen borger skal udsættes for masseovervågning
Principper for fremtidssikret Digitalisering:
Vi skal tage et større ansvar for at udvikle opfindsomme, gennemsigtige, brugervenlige og langtidsholdbare IT-løsninger, der følger principperne:
Open Source: Dette betyder, at alle kan gennemse kildekoden, kritisere den eller foreslå forbedringer
Privacy by Design: Det er helt essentielt, at selvbestemmelse, og som følge, retten til egne data og dermed kontrol over ens privatliv, bliver indarbejdet i det tekniske design af vores systemer.
Security by Design: Sikkerhed bør være fundamentet for udviklingen af offentlige systemer
Modulbaserede udbud: Ved at dele IT-projekter op i mindre moduler fremmer vi kvalitet og sikkerhed gennem åbent samarbejde og idéudveksling i den fjerde sektor.
Digital folkeoplysning: Alle danskere skal have en grundlæggende forståelse og skærpede færdigheder inden for IT og brugen af digitale medier.
Som led heri vil vi bla. støtte lokale e-sports-, maker- og programmeringsforeninger.
Dyrevelfærd
Vision for dyrevelfærd
Danmark ses af mange som et landbrugsland, hvilket vi historisk og arealmæssigt er.
Til gengæld er der i dag kun godt 60.000 mennesker, der arbejder i landbruget, og omsætningen i landbruget alene udgør ikke en væsentlig del af Danmarks BNP.
Husdyrene fylder meget i den danske landbrugsproduktion.
Vi har en stor produktion af kød til eksport og er fx også een af verdens førende producenter af minkpels.
80% af vores landbrugsareal bruges til at producere foder til disse husdyr.
Desuden fodres dyrene med fisk fra akvakultur og importeret soja.
Men hvordan er så dyrevelfærden i denne enorme produktion?
Sammenlignet med andre landes lignende industrielle produktioner af kød og minkpels er dyrevelfærden nok i den bedre ende af skalaen, fordi vi trods alt har kontrolregler, der overvejende overholdes samt en vis håndhævelse over for de landmænd, der ikke overholder reglerne.
Dyreværnsloven skaber en detaljeret ramme omkring området, og der er taget præcise skridt i den rigtige retning på en lang række områder gennem de sidste mange år, fx er der kommet konkrete krav til foldstørrelser, fodersammensætning, udearealer, slagtemetoder, dyrlægebesøg, medicinering og flokregulering.
Men dyrevelfærden har fået en mærkelig skæv fokus.
Sammenligner man det frie dyreliv i naturen med husdyrenes liv, så er der i dyreværnsloven og hele forståelsen af dyrevelfærd en overdreven fokus på at skabe gode forhold, når dyrene skal slagtes men langt mindre fokus på det gode liv for dyrene i de måneder eller år, de lever i den danske husdyrproduktions rammer.
Løfter man blikket og ser med mere etiske briller på dyrevelfærden, så er det på mange måder en problematisk tilgang, vi har til vore husdyr.
Dyrene er produktionsenheder, og fokus i dyrevelfærden er overvejende på at sikre, at dyrene er i optimal foderstand, lever længe nok til de skal slagtes og ikke bliver syge undervejs.
Egentlig trivsel i forståelsen “et respektfuldt liv” for dyrene nærmer man sig kun i visse mindre produktioner - fx nogle af de økologiske - samt for kæledyrene.
Dyreværnsloven beskriver ret præcist, hvordan dyr skal slås ihjel uden at lide, men der mangler regler, som sikrer, at de ikke lever et lidelsesfuldt liv.
Der er behov for, at vi gentænker vores forhold til vore dyr.
Måden, vi holder dyr på, siger en del om det etiske niveau i vores kultur, og for millioner af dyr i Danmark lever niveauet ikke op til danskernes etiske niveau.
Rigtig mange dyr i Danmark behandles med manglende respekt og meget lidt empati.
Vores forhold til dyr er præget af dobbeltmoral og inkonsistens: grise er mere intelligente end hunde - alligevel er det hunde, vi har i stuen og grise på gaflen.
Alligevel byder vi grise kastration uden bedøvelse og halekupering og kummerlige liv i bure - forhold vi i Danmark ikke ville acceptere for hunde.
Alternativet ønsker at igangsætte en grundlæggende folkelig, faglig og etisk debat om dyrevelfærd i Danmark.
Som producent af millioner af dyr til kød, mælk, æg og pels har vi en særlig forpligtelse til at gå forrest i retning af en respektfuld omgang med dyr.
Vi anser ikke dyrehold i sig selv for at være uetisk, men der er behov for, at vi tager den maskinelle tilgang til vore husdyr som rene produktionsenheder op til overvejelse.
Vi skal væk fra forståelsen af god dyrevelfærd som lav dødelighed og lav sygdomsfrekvens og hen til en empatisk helhedsforståelse af dyrene som individer, der har en naturlig adfærd og langt højere grad af følelser, som vi har et ansvar for at behandle i forhold til den forståelse.
I 2012 vedtog en række anerkendte neuroeksperter Cambridge-deklarationen om bevidsthed (The Cambridge Declaration on Consciousness, 7. juli 2012).
Her anerkender man, at en række undersøgelser viser, at følelser ikke forudsætter tilstedeværelsen af neocortex, altså frontallappen, som er særlig for højerestående pattedyr.
Selv mere primitive dyr end vi tidligere har antaget, kan altså have følelser og er måske i besiddelse af en større bevidsthed.
Den indsigt kalder på etiske overvejelser om, hvorvidt vi bør justere på måden, vi behandler vore dyr i det danske samfund.
For Alternativet er det indlysende, at alt for mange af landbrugets husdyr lever et liv, der er meget langt fra deres naturlige adfærd.
At de lever et stresset og uværdigt liv indtil de bliver slagtet.
Alternativet ønsker en gennemgribende reform af måden vi holder og omgås dyr på, så fokus flyttes til at skabe respektfulde liv med trivsel og naturlig adfærd for alle dyr.
Forslag
Svineproduktion
Alternativet ønsker en 100% økologisk svineproduktion senest i 2040, hvor grisenes naturlige adfærd kan få plads.
Grise skal leve et ustresset liv med plads og luft og jord at rode i, og de skal beholde deres krølle på halen. På vej til en fuld økologisk svineproduktion vil vi arbejde for:
Ingen kastration af grise uden bedøvelse og ultimativt ingen kastration.
Fravænning tidligst 7-12 uger efter faring for at sikre en naturlig overgang til fast føde og væk fra smågriselivet.
Dette fjerner desuden næsten behovet for tilsætning af zink og antibiotika imod smågrise-diarré.
Der må ikke sættes ring i trynen på søer.
Smågrise må ikke slås ihjel efter faring pga. ringe størrelse
Transporter af levende dyr over 4-6 timer skal ikke være tilladt.
Barriere i økologireglerne fjernes, så der er mulighed for faring i stald med min. 10 m2 gulvareal pr. so med smågrise
Malkekvæg
Kalven tages fra koen indenfor et døgn, men det er ikke nødvendigt. Der findes kvægavlere, der lader kalven gå med koen i fire måneder - det kan lade sig gøre.
Vi mener, det skal gennemføres for alt malkekvæg over en overgangsperiode.
Dyr til naturpleje
Naturarealer, der ønskes vedvarende lysåbne, kan med fordel afgræsses af græssere som kvæg, geder, heste, bison osv.
Mange græsningsaftaler har i dag for mange dyr pr. hektar, fordi fokus er på kødproduktion.
Især på statens arealer bør fokus i stedet være på at skabe høj biodiversitet, hvilket betyder, at der typisk skal være et lavere antal dyr på naturarealerne, så dyrene kan holdes i fuld foderstand om vinteren uden regelmæssig tilskudsfodring.
Når antallet af dyr pr. hektar nedsættes, bliver risikoen for sultsituationer mindre.
Dyrene skal overvåges og kun tilskudsfodres, hvis foderstanden nærmer sig unormalt lav.
Alternativet ønsker at gennemføre denne type af græsningsordninger på alle statens arealer samt desuden hjælpe dem på vej på private arealer.
Landbruget udgør en stærk magtfaktor i Danmark, og det er nok hovedforklaringen på denne omvendte fokus i dyrevelfærden.
Der er en række indlysende problemer, som fortsat ikke er løst eller ikke engang adresseret.
Fx halekuperes næsten alle svin i de konventionelle besætninger, på trods af, at det udtrykkeligt står i loven, at det er ulovligt (med få undtagelser).
Kastration sker systematisk og uden bedøvelse.
Unge høns (hønniker) er ikke reguleret mht. plads eller andre vigtige parametre, og kvæg tages fra moderdyret efter få dage, for at sikre mælkeproduktionen. Smågrise fravænnes soen alt for tidligt, og mere end 40.000 dyr transporteres dagligt tæt stuvet sammen i dagelange transporter.
Rovdyr holdes i små bure, der ikke giver mulighed for naturlig adfærd.
En bedre dyrevelfærd går hånd i hånd med nogle af løsningerne på klimakrisen.
For vores fødevareproduktion står for ca. ¼ af vores klimabelastning, og det er kødproduktionen, der står for det meste af denne fjerdedel.
Ifølge Parisaftalen skal også ikke-kvotesektoren levere klimagasreduktioner, og landbruget bliver nødt til at skrue ned for kødproduktionen og op for planteproduktionen, hvis klimamålene skal kunne nås.
Vi kan altså nå klimamål ved at skære drastisk ned for kødproduktionen, hvilket samtidig lader større arealer til rådighed til planteproduktion -
herunder arealer til græsning, således at vores resterende kødproduktion kan blive baseret på løsdrift og naturpleje som hovedformål
og kødproduktion som biprodukt fra dyrehold med pladsforhold, som sikrer optimal dyrevelfærd meget tættere på dyrenes naturlige adfærd.
Erhverv og Iværksætteri
Virksomhederne som en del af løsningen på klimakrisen
Vi står over for en global klimakrise, som betyder, at samtlige samfundets sektorer, herunder erhvervslivet, skal omstilles til en produktion og et forbrug, der ikke belaster klimaet mere end højst nødvendigt,
og som heller ikke driver rovdrift på naturen eller skader miljøet.
Med Parisaftalen og FN’s verdensmål har vi heldigvis fået den politiske ramme, der skal til for at komme i mål.
Og selvom omstillingen byder på store udfordringer, skal vi huske, at den også rummer nye muligheder - fx muligheden for at gøre Danmark til et globalt foregangsland inden for grøn omstilling, grønt erhvervsliv og grøn innovation, der udvikler de produkter og løsninger, som resten af verden kommer til at efterspørge nu og de kommende årtier.
Vision for En stærkere iværksætterkultur
For Alternativet er det en mærkesag, at Danmark skal have en stærkere og endnu mere samfundsnyttig iværksætterkultur.
Små og mellemstore virksomheder er nogle af dem, der beskæftiger flest mennesker i Danmark, så dem vil vi gerne have flere af.
Samtidig er stort set alle enige om, at vi i fremtiden skal leve af vores kreativitet, innovationsevne og sociale opfindsomhed, hvorfor det giver god mening, at vi i både i skolen, på uddannelsesinstitutionerne og i arbejdslivet investerer mere i at understøtte såvel fællesskabets som den enkeltes skaberkraft.
I Alternativet hylder vi de progressive pionerer og de værdibaserede fællesskaber, der besidder fantasien og modet til at udfordre det eksisterende for at skabe en positiv forandring.
Men det skal være lettere for disse mennesker og fællesskaber at sætte i værk og gøre en forskel.
Derfor vil vi arbejde for at ændre nogle af de fastlåste strukturer, som i dag forhindrer mange spirende iværksættertalenter i at blomstre, så flere kan gå fra at være jobtager til at være jobskaber.
Alternativets ambition er at gøre Danmark til et foregangsland for iværksætteri, social opfindsomhed og bæredygtighed.
Fremtidens Danmark skal være et langt mere entreprenant, driftigt og kreativt samfund, end det er i dag.
Kun sådan bliver Danmark ikke bare det bedste land i verden, men også det bedste land for verden.
Kun sådan finder vi løsningerne på de akutte udfordringer, vi står over for – for eksempel at flere traditionelle arbejdspladser forsvinder, og at klimakrisen kræver helt nye svar, fordi den tvinger os til at ændre måden, vi producerer, transporterer og organiserer os på.
Derfor har vi i Alternativet en vision om at gøre det 21. århundrede til iværksætternes århundrede, og formålet med denne iværksætterpakke er således at slippe de kreative og entreprenante kræfter løs ved at gøre det lettere og mere attraktivt både at starte og investere i en iværksættervirksomhed.
Familie
Tid. Nærvær. Frihed.
I Alternativet arbejder vi for en socialt bæredygtig familiepolitik.
Vi ønsker et samfund, hvor der er langt mere fokus på trivsel, livskvalitet og sammenhold.
Vi ønsker, at der skal være tid og rum til at pleje de nære relationer og skabe familieliv med nærvær, samvær, kys og kram.
Den teknologiske udvikling er stærkt tilstedeværende i de flestes hverdag, og mere tid er ikke nødvendigvis løsningen, hvis vi alligevel ikke får sluppet skærmen og formår det nærværende samvær.
I Alternativet har vi lyst til at tage diskussionen om hvor meget skærme skal fylde, og tage alvorligt at vi rent faktisk ikke ved nok om, hvad de gør ved børn og voksnes hjerner og sociale kapacitet.
Vi vil skabe rammer der gør vores daginstitutioner endnu bedre – bedre på den måde at alle har det bedre.
Fordi vi mener at god trivsel hos børn og voksne er helt afgørende i forhold til at skabe gode trygge pasningsmiljøer, der kan støtte barnet i dets naturlige udvikling.
Det skal være trygt at aflevere sit barn i sunde, velfungerende og trygge daginstitutioner.
Samtidig skal der være plads til andre former for pasning, da det er vigtigt at værne om familiernes frihed til at vælge det, der passer bedst til dem.
Vi vil gøre barsel simpel og i en ny form, der fremmer begge forældres mulighed for at tage barsel, uden miste blikket for barnets bedste.
Vi vil indrette arbejdsmarkedet, så det i langt højere grad tilpasser sig til Danmarks borgere og ikke den anden vej rundt.
Ingen forældre må være så pressede, at de føler sig nødsagede til at aflevere deres syge barn i institution.
Alternativet ønsker at indføre strukturer, der gør det muligt at blive hjemme og pleje sine kære, og gå op og ned i tid i takt med at behov og ressourcer kontinuerligt forandrer sig.
Alternativets moderne familiepolitik skal medvirke til at sikre balancen, trivslen, meningen og livsglæden i hverdagen.
Global politik
Danmark - det bedste land for verden
Alternativet er en del af en international bevægelse for global bæredygtig omstilling.
Det betyder, at vi i al vores politik tænker og handler globalt og helhedsorienteret.
I Alternativet tror vi ikke på ideen om at føre udenrigspolitik separat fra vores nationale dagsorden.
I stedet for at handle globalt for at sikre vores egne interesser, bør vi tænke og handle både globalt, nationalt og lokalt på én og samme tid.
De beslutninger vi træffer har betydning for mange andre end os selv.
Ligesom den globale udvikling, magtforskydninger og forandringer har stor indvirkning på os herhjemme i Danmark.
Parisaftalens klimamål og FN’s bæredygtighedsmål være det centrale udgangspunkt for både vores nationale og internationale dagsorden.
Alternativets globale politik skal adressere de tre kriser, som Alternativet er sat i verden for at løse: Empatikrisen, systemkrisen og klimakrisen.
Derfor ønsker vi at være en del af en global forandringsproces.
Vi vil bidrage positivt til et globalt opgør med rovdriften på klodens ressourcer, den ekstreme globale ulighed, udemokratiske tilstande og fastlåste konflikter.
Vores globale politik og engagement handler om at give vores værdier, dogmer og mål en global dimension.
Vores internationale engagement skal være et positivt bidrag til den virkelighed verden befinder sig i dag og en indsats for at skabe en radikal anden fremtid.
Målet med udenrigspolitikken er først og fremmest at skabe de nødvendige forudsætninger for en global bæredygtig omstilling.
At skabe de bedste vilkår for at skabe en værdig levestandard, bæredygtig udvikling og fredelige tilstande for alle klodens indbyggere.
Vi styrker bedst menneskerettighederne, basale frihedsrettigheder og den politiske og sociale inklusion ved at arbejde gennem stærke fællesskaber baseret på gennemsigtighed, dialog og håndhævelsen af universelle menneske og frihedsrettigheder.
Som svar på den globale klima- og ulighedskrise har vi behov for at skabe bedre samarbejdsformer, mere demokratiske beslutningsprocesser og en langt mere lige fordeling af klodens ressourcer.
Vi opnår bedst indflydelse og resultater ved at styrke det internationale samarbejde, og ved at hjælpe og bidrage konstruktivt, hvor vi kan.
Beslutninger skal træffes, der hvor det giver bedst mening.
Alle fra byråd til FN’s Sikkerhedsråd skal deltage og tage ansvar for vores klode på en meningsfuld måde.
Alternativet vil arbejde for, at det økonomisk system, handelsaftaler og indretningen af den finansielle sektor tilgodeser både den økonomiske, sociale og miljømæssige bundlinje.
Vi lever i en global verden, hvor vi alle er tættere forbundet på tværs af grænser, kulturer og verdensdele end nogensinde før.
Derfor er det ikke længere nok for Alternativet, hvis Danmark ”bare” er det bedste land i verden – vi skal også være det bedste land for verden.
GLOBALE VISIONER
GLOBAL LIGHED
Alternativet ønsker en verden, hvor mennesker fødes med lige rettigheder,
og har samme muligheder for at leve et liv i værdighed fri fra fattigdom,
med demokratiske rettigheder
og med adgang til uddannelse
og sundhed.
Hvis det skal lykkes, kræver det engagement og handling, men også stærke og meningsfulde fællesskaber på tværs a landegrænser.
Vi vil arbejde for en verden, hvor alle lande indgår i ligeværdige relationer, hvor vi dyrker fællesskabet og fejrer mangfoldighed på tværs af kulturer og nationaliteter.
Det globale potentiale for synergi, ved at agere på tværs af politikområder er stor.
Udviklingspolitik hænger uløseligt sammen med udenrigs-, forsvars-, handels- og klimapolitik.
Danmark skal arbejde for, at alt politik på EU- og nationalt plan understøtter udviklingspolitikken og FN’s 17 bæredygtighedsmål.
Ved sammentænkning af politikområder skal hensynet til langsigtet udvikling, bæredygtighed
og lighed have forrang.
Vi har en vision om en verden, hvor udviklingsbistand ikke længere er nødvendig.
For at nå den vision skal vi arbejde os væk fra den traditionelle udviklingsbistand, hvor skævvredne magtforhold mellem donorer og modtagere fastholder ulande i et uhensigtsmæssigt afhængighedsforhold.
Danmarks samarbejdslande skal have ret til selv at vælge deres udviklingsvej og samarbejde skal ske gennem dialog.
Udvikling skal sigte efter at sikre levende samfund med egen kontrol over råvarer og med et fair og gennemsigtigt skattesystem.
Et grundelement i vores udviklingsarbejde og globale engagement skal være at skabe meningsfulde liv, så det enkelte individ får de bedst mulige rammer at realisere sine drømme indenfor.
Det er ikke kun gennem målrettet udviklingsbistand, at vi kan og skal adressere og bekæmpe de strukturelle årsager til ulighed såsom ressourceudnyttelse af fattige lande, unfair globale handelsaftaler, en skævridende finanssektor, manglede inddrivelse af skat fra multinationale selskaber og mangel på uddannelse og adgang til sundhed.
For styrke den globale omfordeling og arbejdet for øget økonomisk lighed skal Danmark styrke den langsigtede og integrerede udviklings- og humanitære bistand.
Den bilaterale udviklingsbistand skal fortsætte til de fattigste udviklingslande inden for områder, hvor vi har særlige ekspertiser at bringe i spil.
Danmark har som et af verdens mest lige samfund netop ekspertise, når det kommer til at fremme lighed blandt andet gennem et progressivt skattesystem
, demokratiudvikling
og en stærk retsstat.
Danmark skal aktivt afprøve nye metoder og samarbejdsformer inden for udvikling, uden at gå på kompromis med partnerlandes udviklingsmål.
Danske vækst- og eksporthensyn må ikke være styrende parametre for vores udviklingspolitik.
Nye aktører som fx innovative entreprenører og civilsamfund skal engageres, mens de klassiske stat-til-stat relationer og ngo-partnerskaber skal udvikles.
Danmark skal støtte, udvikle og deltage i internationale fællesskaber og alliancer.
Det gælder både græsrodsnetværk, men særligt skal vi arbejde inden for rammerne af FN og dets specialiserede organisationer, og med regionale institutioner, som eksempelvis EU og Den Afrikanske Union.
Vi er et af verdens rigeste lande, derfor skal vi fortsat være et af verdens mest generøse lande.
Forslag
Styrk og fokuser den danske udviklingsindsats
Bilateral bistand til udvalgte samarbejdslande skal øges igen.
Under den nuværende regering er Danmarks udviklingsbistand blevet halveret –af nedskæringer og af allokering til flygtningemodtagelse i Danmark.
Danmark skal yde minimum 1% af BNI til humanitær og langsigtet fattigdomsorienteret udviklingsbistand.
Alternativet vil arbejde for, at dansk udviklingsbistand kun går til arbejde ude i verden.
Danmark skal – som Norge - stoppe med at tage udgifter til flygtningemodtagelse fra udviklingsbistanden og samtidig yde en aktiv indsats i OECD/DAC for at lave om på de regler, der accepterer dette – fremfor at arbejde for endnu mere elastik.
Vores bilaterale samarbejde skal fokusere på de lande, hvor behovet er størst.
Dertil skal vi også prioritere lande, som efterspørger områder, hvor Danmark har særlige kompetencer.
Det kan være inden for demokrati, grøn omstilling, lighed og kvinders rettigheder, uddannelse, seksuel og reproduktiv sundhed.
Det er vigtigt, at bistanden fokuserer på langsigtede samarbejder og tager udgangspunkt i udviklingslandenes behov frem for vores egne interesser.
Lande med de største fattigdomsudfordringer i særligt Afrika skal have højeste prioritet, men det kan også være relevant at forsætte programsamarbejdet og udviklingsbistanden til lande i Mellemøsten, Asien og Latinamerika.
En stærk civilsamfundsstemme
Støtten til og fokus på opbygning og udvikling af civilsamfund i udviklingslande skal styrkes for at fremme demokrati,
menneskerettigheder
og bekæmpelse af korruption.
Danske civilsamfundsorganisationer skal støttes i deres arbejde med at mobilisere danskere til at engagere sig i udviklingsarbejde og til at oplyse den danske befolkning om udviklingspolitiske spørgsmål.
Civilsamfundsorganisationer skal nyde ytringsfrihed og agere uafhængigt at politisk beslutningstagere.
Relationen mellem udviklingslande og donorlande skal være ligeværdig og med respekt for, at samarbejdslande og deres befolkninger selv skal bestemme deres udvikling.
Vi skal derfor arbejde for at sikre, at beslutninger i udviklingslande træffes på demokratisk vis og med inddragelse af et bredt civilsamfund, hvor alle befolkningsgrupper kommer til orde.
En aktiv og demokratisk involvering af civilsamfundet er ekstra vigtigt, når private aktører i stigende grad får betydning for udviklingsindsatserne.
Derfor skal vores internationale engagement altid have en stærk civilsamfundskomponent, der kan udfordre, berige og demokratisere vores arbejde.
Kvinders rettigheder og ligestilling af minoriteter
Kvinders rettigheder og ligestilling mellem kønnene er ikke kun et mål i sig selv, men et middel til en bedre, mere sikker og retfærdig verden.
Der er en klar sammenhæng mellem kvinders rettigheder og udvikling af sunde, retfærdige samfund.
Danmark skal fastholde en markant prioritering af kvinders rettigheder og lighed mellem kønnene som et klart udviklingsmål og basis for politisk dialog og samarbejde.
Vi skal gennem udviklingsindsatser og internationalt samarbejde styrke kvinders rettigheder og bekæmpe vold og diskrimination mod kvinder i en tid hvor kvinders ret til at bestemme over egen krop, adgang til oplysning og prævention, sikker abort, er under angreb i store dele af verden.
Aids-epidemien udbredes igen, og især unge kvinder er udsat for smittefare.
Samtidig oplever seksuelle minoriteter (LGBT) en stigende stigmatisering og forfølgelse, der inddrages i arbejdet med ligestilling og rettigheder mellem kønnene.
Danmark har hidtil haft en førerposition på dette felt.
Den position skal vi arbejde for at genvinde gennem målrettede indsatser, politisk dialog, og diplomatiske forhandlinger: Vi skal sikre den enkeltes mulighed for at realisere sig selv og leve et meningsfuldt liv i tryghed.
Vi skal vægte hensynet til ligestilling i alle vores tiltag samt allokere flere midler til arbejdet med kvinders rettigheder, LGBT-minoriteter og ligestilling.
Og vi skal bruge vores politiske stemme i den globale indsats for mangfoldighed, ligestilling og beskyttelse af seksuelle minoriteter – også når det er upopulært.
GLOBAL BÆREDYGTIC OMSTILLING
Menneskeskabte klimaforandringer er den alvorligste udfordring, vi som verdenssamfund står overfor.
Vi oplever allerede, at temperaturstigninger medfører flere oversvømmelser, stigende vandstand og lange perioder med tørke.
Det er oftest de fattigste lande, som rammes hårdest af klimaforandringer.
Klimakrisen medfører desuden alvorlige konflikter om ressourcer og forstærker den globale ulighed.
Det er ikke muligt at skabe bæredygtig omstilling på det eksisterende systems præmisser.
Det kræver en ny måde at tænke økonomi, og en omstilling af måden vi handler, forbruger, udvikler og producerer på.
Vi skal stoppe med at sætte lighedstegn mellem vækst og fremgang i vores tilgang til udvikling.
Klimaforandringer er en global krise, der ikke kender til landegrænser.
Vi skal styrke samarbejde mellem stater og andre magtfulde aktører, som kan sikre seriøse og bindende aftaler, der modvirker og minimerer de negative konsekvenser af forandringerne.
Vi har en særlig forpligtelse over for udviklingslandene.
Vi må ikke efterlade regningen for vores industrialisering og overforbrug til verdens fattigste.
Det kræver nye globale svar på, hvordan udvikling og velstand kan sikres på klimaets præmisser i de lande, der ikke har gennemgået samme industrialisering som os.
Behovet for at skabe balance mellem forbrug af ressourcer og naturens evne til at genoprette sig selv skal indarbejdes i vores udviklings-, udenrigs- og forsvarspolitik.
FN’s 17 bæredygtighedsmål skal tænkes ind i alle nationale og internationale politiktiltag.
Vi skal støtte udviklingslandene i at gennemføre bæredygtige omstillingsprocesser, der bringer landene på forkant med bæredygtig produktion og den fremmeste grønne teknologi – som en del af opbygningen af deres samfund og økonomier.
Dette kræver massive investeringer i uddannelse i bæredygtig produktion i udviklingslandene samt overførelse af grøn teknologi så landenes befolkninger oplever en fremgang og udvikling, der ikke sker på bekostning af klimaet, men heller ikke gør landene sårbare overfor mere velstående landes udnyttelse og virksomheders uansvarlige adfærd.
Vi skal arbejde for, at internationale handelsaftaler og vores økonomiske systemer indarbejder alle tre bundlinjer - den økonomiske, sociale og den miljømæssige.
Internationale klimaforpligtelser og andre internationale aftaler og standarder skal integreres i vores handelspolitikker, så de bidrager til at drive den bæredygtige omstilling frem.
Staterne bør gå forrest og sætte den højeste etiske og grønne standard.
Konkret er der behov for at skabe langt større kontinuitet mellem de værdier, der er styrende for vores globale engagement samt pensionsselskaber og staters investeringsstrategier.
Det er desuden afgørende at arbejde for globale ressourceskatter efter et forureneren-betaler princippet.
Bæredygtig omstilling er ikke et nulsums-spil.
Det globale miljø, naturen og klimaet kan ikke bære, hvis større lighed kun fremmes gennem vækst.
Vi skal omfordele klodens ressourcer klogere og mere retfærdigt, og vi skal omstrukturere vores økonomiske system, produktionsmetoder og forbrug, så disse bliver langt mere bæredygtige.
Forslag
Grønne ambitioner
Vi skal arbejde for en global omstilling.
Vi skal udfase fossile subsider - direkte og indirekte – på forbrugs- produktions- og udvindingssiden.
Vi skal investere massivt i udviklingen af vedvarende energi og energieffektivisering.
Vi skal skabe en transportsektor uden drivhusgasser i Europa inden 2040.
Bæredygtig handelspolitik
Bæredygtighed skal være et bærende element i samhandelsaftaler mellem stater og mellem virksomheder.
Alternativet vil arbejde for at ændre reglerne og prioriteringerne i Verdens Handelsorganisationen (WTO) og i EU så bæredygtighed bliver absolut topprioritet.
Vi ønsker en ændring af de nuværende internationale regler i WTO, så det bliver nemmere at stille krav til produkter og tjenesteydelsers sociale- og miljømæssige standarder.
Danmark bør også inden for EU-medlemskabet arbejde på, at social- og miljømæssig bæredygtighed bliver prioriteret på niveau med økonomisk vækst, og at bæredygtighed bliver en central komponent i alle EU's handelsaftaler.
Ansvarlige investeringer
I Danmark har pensionsselskaber samlet aktiver for 2700 milliarder kroner.
Vi vil arbejde for en ændring af reglerne for danske pensionsselskabers investeringer, med henblik på at gøre hensynet til social og miljømæssig bæredygtighed til et krav, på lige fod med kravet om risikospredning og finansielt afkast af investeringerne.
Der skal tages hensyn til økonomisk, social og miljømæssig bæredygtighed i de investeringer som Danmarks pensionsselskaber og foreninger og investeringsselskaber laver i fremtiden.
Pensionsselskaber bør udvikle og implementere kriterier og vurderingsmetoder, der sikrer at deres investering bidrager til at opfylde klimaftalen fra Paris og FN’s 17 bæredygtighedsmål.
Det vil betyde udfasning af investering i klimaskadelig olie, kul og gasudvinding, såsom virksomheder med tjæresand.
Det vil også betyde stop for investeringer, der bidrager til skattely, monopoldannelse og forflyttelse af oprindelige folk og krænkelse af basale arbejdstagerettigheder og krænkelse af fundamentale rettigheder.
GLOBALE FÆLLESSKABER
Et stærkt globalt samarbejde bør hvile på klare principper, rettigheder og standarder som stater forpligter sig til at implementere.
Stærke internationale institutioner, normer og love, der kan regulere samspillet mellem stater og institutioner, er afgørende for at styrke den globale sikkerhed og stabilitet.
Individuelle og kollektive rettigheder skal være i centrum.
Det kræver institutioner, der kan beskytte dem og stærke og velorganiserede civilsamfund, der kan mobilisere og inkludere befolkningerne.
I dag er vores globale samarbejde på mange måder i krise.
Politiske beslutninger underminerer alt for ofte internationale konventioner og vores folkeretlige forpligtelser.
De rigeste lande har uforholdsmæssig meget magt i internationale fora, og tilliden til internationale institutioner, der konstant udfordres af det globaliserede finanssystem, er faldende.
Samtidig er behovet for stærke fællesskaber større end nogensinde.
De udfordringer vi står over for kræver grænseoverskridende samarbejde og løsninger.
Der er et akut behov for at reformere eksisterende institutioner gennem demokratisering og bedre inklusion af marginaliserede og mindre velstående lande.
Samtidig skal vi udvise vilje og mod til at skabe nye innovative fællesskaber, hvor der er behov og energi.
Det er vores opgave konstant at fremme et tæt og gennemsigtigt samspil mellem civilsamfund, græsrødder, trossamfund, politiske eliter og de strukturer og organisationer, der indrammer dem.
Det giver institutioner og politiske repræsentanter deres legitimitet.
Vi skal bringe nye deltagelsesformer ind på de bonede gulve, styrke den sociale aktivisme og skabe rum for civilsamfundsindflydelse.
Vi skal styrke den demokratiske kultur og demokratisere strukturerne i det europæiske samarbejde.
EU skal være mere gennemsigtigt og bevæge sig tættere på borgerne.
Medlemsstaterne skal samtidig blive bedre til at give de fælles løsninger en chance, i stedet for kun at tænke til den nærmeste grænse.
Vi skal også tænke nyt og revidere vores samarbejde i Rigsfællesskabet.
Vi vil gerne være en del af et langt mere ligeværdigt fællesskab, men ønsker Grønland og Færøerne at blive uafhængige, skal vi støtte op om det.
Sideløbende skal vi støtte op om en bæredygtig udvikling for Nordatlantens oprindelige folk, natur og økonomiske udvikling, og vi skal bidrage bedst muligt til at sikre ansvarlige investeringer i Arktis.
Sidst, men ikke mindst skal vi styrke den demokratiske kontrol med globale økonomiske institutioner som verdenshandelsorganisationen WTO, den Internationale Valutafond og Verdensbanken.
Organisationer, der alle med fordel kunne reformeres så visionen om global bæredygtighed og social lighed sætter rammen for organiseringen af verdensøkonomien i stedet for det nuværende neoliberale systems logikker.
Det er vigtigt, at der i både vores regionale og multilaterale fællesskaber fortsat er plads til, at lande kan gå foran på vigtige områder og sætte nye standarder for bæredygtig udvikling.
Fællesskabet skal gøre os frie og lige - hver især og som samfund
Forslag
Eksperimenterende partnerskaber for udvikling
Vi vil arbejde for at afprøve nye innovative og eksperimenterende partnerskaber i udviklingssamarbejdet og det internationale samarbejde, der inkluderer private aktører, græsrødder, NGO’er og offentlige aktører.
Som foregangsland for bæredygtigt iværksætteri vil vi særligt i vores udviklingsarbejde særligt fokusere på entreprenørskab og iværksætteri.
Vi vil eksperimentere med initiativer, der både involverer virksomheder og aktører i Danmark og samarbejdslandene.
Projekterne kan indbefatte startkapital, mikrolån, sparring og rådgivning.
Samarbejdet skal bygge på følgende principper: Kommercielle hensyn må ikke få forrang i forhold til udviklingspolitiske målsætninger.
Vi skal tage ansvarlig virksomhedsadfærd meget alvorligt, herunder brud på folkeretten, korruption, miljøskadelig adfærd, arbejdsulykker og skatteunddragelse.
Respekten for menneskerettighederne er et ufravigeligt vilkår.
Et mere gennemsigtigt og demokratisk EU
Det europæiske samarbejde skal bringes tættere på borgerne.
Den danske regering og Folketinget skal arbejde for, at demokrati og gennemsigtighed kommer højere op på EU’s dagsorden.
EU’s beslutningsprocesser skal være mere gennemsigtige.
Dette gælder især arbejdet i Rådet og Den Europæiske Centralbank, hvor man bl.a. bør live-streame officielle møder, sådan som man gør det i Europa-Parlamentet.
Det bør ligeledes gøres mere gennemskueligt for borgerne, civilsamfundet, politikere, virksomheder, hvem der udøver indflydelse på vigtige beslutningstagere i EU’s institutioner.
Det nuværende åbenhedsregister bør derfor styrkes, så der kommer en obligatorisk registrering af lobbyaktiviteter, økonomiske støttet og sponsorater i både Europa-Parlamentet, Kommissionen og Rådet.
Hvis det europæiske samarbejde skal bringes tættere på borgerne, skal EU-politikken prioriteres højere i Folketinget, da EU-politik har stor indflydelse på mange politikområder.
Folketingets Europaudvalgs arbejde skal uddelegeres til andre udvalg.
På længere sigt bør Europaudvalget kun varetage institutionelle europæiske spørgsmål, mens resten af sagerne bør henføres til relevante fagudvalg.
Folketinget bør sikres større indflydelse på regeringens forhandlingspositioner i Rådet, og regeringen skal respektere, når et flertal i Europaudvalget ønsker, at regeringen skal sikre sig et folketingsflertal bag deres forhandlingsposition i Rådet.
Det europæiske samarbejde skal demokratiseres yderligere.
Blandt andet skal de folkevalgte nationale parlamenter og Europa-Parlamentet have mere indflydelse i EU’s beslutningsprocesser.
Vi bør derfor sikre, at initiativretten til fremsættelse af ny lovgivning overgår fra Kommissionen til Europa-Parlamentet og sørge for, at de nationale parlamenter får større indflydelse på særligt den økonomiske politik.
Styrkelse af FN som institution
FN skal være kernen i vores multilaterale bistand og en rettesnor i dansk udenrigs-, forsvars, udviklings- og handelspolitik.
Vi vil arbejde for, at støtten til FN styrkes.
FN-baserede processer vil betyde, at hensyn til menneskerettigheder og oprindelige folks rettigheder, klima og de FN’s 17 bæredygtighedsmål styrkes i fremtidige aftaler.
Vi vil arbejde for, at udformningen og forhandlingerne om internationale aftaler herunder skatteregler, sker i FN regi. Det er vigtigt, at alle lande får indflydelse og bliver hørt.
Alternativet ønsker at styrke FN og dets organer gennem reformer, der afspejler verden i dag, herunder medlemskab og arbejdsformer i Sikkerhedsrådet, Generalforsamlingen og FN’s tilknyttede organisationer.
Alternativet vil arbejde for et mere demokratisk FN. Det involverer en reform af Sikkerhedsrådet, så beslutningerne i højere grad repræsenterer en større del af verdens befolkning.
Regionale organisationer som EU og Den Afrikanske Union bør få en samordnende rolle i forhold til FN’s Generalforsamling og FN’s Sikkerhedsråd.
Den nuværende sammensætning af permanente medlemmer i Sikkerhedsrådet repræsenter langt fra størstedelen af verdens befolkning, hvor for eksempel Afrika slet ikke er repræsenteret.
Vi støtter derfor en demokratisk og gennemsigtig reformproces, der kan sikre et mere tidssvarende Sikkerhedsråd.
Ligeledes støtter vi op om en stadig stærkere og mere indflydelsesrig Generalforsamling, der kan agere mere slagkraftigt og samlende for at sikre globalt samarbejde og stabilitet.
DANMARK SOM HUMANITÆT STORMAGT
Vores fremmeste opgave er at sikre fred, sikkerhed og stabilitet i verden.
Det forudsætter uafhængighed af fossile brændstoffer, bekæmpelse af ulighed og et stærkt internationalt samarbejde.
De sidste 15 års danske militære aktivisme kalder på et akut kursskifte.
Danmark skal indsnævre de militære prioriteter og gennem civile, diplomatiske og ikke-voldelige metoder adressere mere grundlæggende årsager til ustabilitet, voldsspiraler, terror og konflikter.
Danmarks sikkerheds- og forsvarspolitiske tiltag skal bruges som et demokratisk værktøj til at realisere vores overordnede globale målsætninger.
Det betyder, at vi skal bruge vores indflydelse og kapacitet til at hjælpe ofre i krig og konflikt, og at vi bør minimere vores konventionelle forsvar til suverænitetshåndhævelse og bruge flere ressourcer på af uddanne forsvaret til fredsbevarende arbejde.
Ideen om, at vores egen sikkerhed kan vindes gennem militære operationer, har vist sig uholdbar.
Terrorbekæmpelse må hverken lede til krænkelse af menneskerettigheder, kompromiser med basale frihedsrettigheder eller opildne til mere vold og konflikt.
Vi skal udvise en helhedsorienteret tilgang til sikkerhed.
En sådan tilgang bør underbygges af et langt mere strategisk og omfattende humanitært engagement,
herunder en styrkelse af vores diplomatiske indsatser og dialog gennem EU, FN og vores bilaterale relationer.
Militært bør vi arbejde gennem brede alliancer og udelukkende på et folkeretsligt mandat.
Vi skal styrke og dyrke det brede internationale samarbejde gennem koalitioner af principfaste lande, der ikke går på kompromis med den internationale retsarkitektur og vores folkeretslige forpligtelser.
Vi skal i højere grad orientere os mod resten af Europa og EU-samarbejde i stedet for over Atlanten.
Vi skal have et forsvar, der matcher vores beskyttelsesbehov - ikke et forsvar, der er indrettet til en militaristisk aktivistisk kurs.
Vi skal aktivt arbejde for global nedrustning, særligt i forhold til masseødelæggelses- og kernevåben og kemisk krigsførelse.
International konfliktløsning bør spille en langt mere fremtrædende rolle i vores globale engagement.
Et stærkere fokus på det diplomatiske arbejde med involvering af alle aktører herunder civilsamfund, trossamfund, organisationer samt konfliktmæglere, vil bidrage til, at vi arbejder på at løse og forebygge konflikter, før de bryder ud i krig.
Vi skal først og fremmest støtte humanitære indsatser, sikre stærke, men afbalancerede, diplomatiske tiltag, deltage i FN-baserede fredsbevarende missioner og understøtte genopbygning i konfliktzoner.
Forslag
Alle omkostninger skal med, når vi overvejer krig
Når Danmark skal overveje, om vi skal gå i krig, skal de forventede omkostninger til genopbygning i indsatsområderne og udgifter til rehabilitering, behandling og støtte til veteraner udregnes og medtages, som grundlag for beslutningen.
Dette vil skabe større gennemsigtighed om de menneskelige og samfundsmæssige omkostninger ved krig frem for, at vi kun forholder os til stykprisen på bomber og timeprisen på fly.
Desuden vil det i højere grad forpligte partierne bag beslutningen om at gå i krig, til at sikre både gennemopbygning og støtte til danske krigsveteraner Praksissen vil betyde, at vi agerer mere gennemtænkt og nagsigtet,
og vil hjælpe med til at nuancere og udbrede vores forståelse af, hvad krig er, og hvad konsekvenserne er for de implicerede parter, civile såvel som militære.
Alternativet vil kun støtte militære operationer, der hviler på et klart folkeretsligt grundlag
Militære operationer, hvori Danmark deltager og yder militær assistance, skal bero på et klart folkeretsligt grundlag og FN-mandat.
Dansk forsvarspolitik skal ikke bruges til at føre illegitime angrebskrige, men bruges til at styrke global stabilitet og den internationale retsarkitektur.
Vi vil gøre op med mange års dansk militæraktivisme uden folkeretsligt grundlag, brud på FN-pagten, torturkonventionen og en destruktiv fortolkning af Genevekonventionerne.
NATO som forsvarsalliance
NATO skal tilbage til sit udgangspunkt
Sammenslutningen blev oprettet som en forsvarsalliance, der skulle sikre dens medlemmer fred og mod angreb fra udefrakommende trusler.
I de seneste årtier har alliancen dog udviklet sig fra at være en forsvarsalliance til at være en reel angrebsalliance, der har udført en række mislykkede militære interventioner.
Derfor skal NATO’s virke tilbagerulles til alene at udgøre en forsvarsalliance med en tydelig opprioritering af den politiske dialog også med ikke-medlemmer.
Samtidig vil Alternativet arbejde for, at Danmark i stigende grad lader EU og FN varetage vores sikkerhedspolitiske interesser, frem for den nuværende situation, hvor NATO er den primære aktør.
Det indebærer, at vi arbejder for at afskaffe Danmarks EU forsvarsforbehold, så vi kan være med til at præge det europæiske forsvars- og sikkerhedssamarbejde i en socialt bæredygtig retning.
Det tættere europæiske forsvars- og sikkerhedssamarbejde skal udgøre fundamentet for en gradvis orientering væk fra NATO og mod EU.
I EU-regi vil vi arbejde for, at EU vil vægte konfliktløsning, fredsbevarende og konfliktforebyggende arbejde højt.
GLOBAL BESKYTTELSE OG MOBILITET
Vores verden er i disse år i en historisk ubalance.
Krige, katastrofer og klimaforandringer har tvunget mere end 60 millioner mennesker på flugt, og den stigende globale ulighed får mennesker til at migrere i håb om en bedre fremtid for deres børn og børnebørn.
Alternativet forholder sig aktivt, konstruktivt og humant til den globale ubalance, og vi ser migration som en uomgængelig del af vores globaliserede tidsalder.
Global mobilitet – arbejdstageres, flygtninges og migranters bevægelse på tværs af landegrænser – er et vedvarende fænomen.
Mennesker har altid været i bevægelse og nye fællesskaber og kulturer er opstået i samspillet mellem mennesker.
I stedet for kortsigtede løsninger som grænseværn har vi brug for en helhedsorienteret mobilitetspolitik, der kan regulere, håndtere og støtte menneskers bevægelse på tværs af oceaner og grænser.
Vi kan ikke skærme os ud af den nye migrationsvirkelighed.
Som et velstående land er det samtidig vores opgave at bidrage til en løsning på disse udfordringer på bedste og mest humane vis.
De sidste års politiske udvikling vidner om, at en tilbagevenden til nationalstaten som løsning, hverken er ønskelig eller holdbar.
Naturligvis findes der ikke nogen snuptagsløsning.
Vi bør gøre et visionært og modigt forsøg på at tænke den globale mobilitetsudvikling ind i vores langsigtede globale engagement.
Vi bør se mobilitet – mennesker i bevægelse – som en politisk udfordring, der kræver modige, kollektive og generøse svar.
Alternativets tilgang til mobilitetspolitik, er at støtte den positive og bæredygtige migration, at vende udfordring til ressource og skaberkraft, at hjælpe til med at give potentielle migranter positive alternativer til farlige migrationsruter.
Det skal ske samtidig med, at vi sikrer beskyttelse og støtte til de flygtninge, der konventionsmæssigt har ret til det.
Europa har et historisk, juridisk og medmenneskeligt ansvar for at hjælp de mange mennesker på flugt.
Overholdelse af Flygtningekonventionen bør være hjørnestenen i vores politik.
Vores asylpolitik bør håndteres af et internationalt forpligtende fællesskab og være rammen, der sikrer, at efterlevelsen af vores internationale forpligtelser sker i praksis.
På den lange bane er det afgørende, at vi forstår og adresserer de forhold, der udløser flygtninge- og migrationsstrømme.
Vi skal derfor støtte langsigtede indsatser og samarbejdsmodeller, der støtter migrantproducerende lande hen imod en bæredygtig udvikling, så mennesker kan leve et værdigt liv, der hvor de bor.
Sunde retssamfund, økonomisk tryghed, udvikling af infrastruktur og beskæftigelse samt adgang til sundhed og uddannelse er også afgørende for at skabe en bæredygtig udvikling og adressere de forhold, der bidrager til migration.
For at udvikle et langsigtet svar på mobilitetsudfordringen skal vi tage de kortsigtede, protektionistiske briller af.
I stedet skal vi satse på kollektive løsninger samtidig med, at vi vægter troen på det enkelte menneskes værdi og skaberkraft højt.
Forslag
FN skal overtage staternes asylpolitik
Flygtningekonventionerne er udviklet og underskrevet i FN og har i mere end 50 år sikret mennesker på flugt fra krig og forfølgelse ret til beskyttelse.
Det er på tide, at vi nu endeligt overdrager hele flygtningeområdet til FN i erkendelse af, at enkeltstater ikke kan forvalte opgaven, hver for sig og flygtninge ender som kastebolde mellem stater.
Vi foreslår derfor at gøre op med et statsbaseret asylansøgningssystem til fordel for en global omfordelingsmekanisme.
Herunder foreslår vi: Hver stat skal tage en kvote af flygtninge fastsat efter BNP, andre socioøkonomiske nøglefaktorer og antallet af flygtninge, de allerede har boende i landet.
Stater forpligter sig til afgive differentierede økonomiske bidrag til FN’s flygtningeorgan.
Midler frigjort fra staternes asylsagsbehandling gives til migrationsforebyggende udviklingsarbejde og konfliktforebyggelse.
Oprettelse af FN hotspots i modtagerlande, hvorfra flygtninge fordeles til andre lande efter kvoteaftalen.
Fælles EU-løsning på flygtningekrisen
Vi skal arbejde for en fælles europæisk asyl- og flygtningepolitik gennem EU mens, vi mere langsigtet arbejder for en fælles FN-løsning.
Der er behov for et forpligtende europæisk fællesskab, der lever op til vores humanitære forpligtelser.
Vi skal på den korte bane have en fair fordelingsnøgle for flygtninge i EU og en sanktionsmekanisme, der sikrer den bliver overholdt.
Dette kan ske gennem en revision af Dublin-forordningen, eller et ved at indføre en ny fælles europæisk asylprocedure.
Danmark skal tage et større ansvar for kvoteflygtninge
FN opfordrer til, at flere lande tager kvoteflygtninge direkte fra nærområderne, så de ikke begiver sig ud på den farefulde færd over Middelhavet.
De sidse år er tusinder druknet i Middelhavet på vej mod Europa.
Vi forslår, at Danmark markant øger antallet af kvoteflygtninge med beskyttelsesbehov, der hentes til Danmark direkte fra nærområderne Flygtningene skal gennemgå dansk asylprocedure efter kvoteflygtningeprincippet.
Hjemløshed
ET ALTERNATIV TIL GADEN
Mennesker bliver hjemløse af mange forskellige årsager:
Hårde økonomiske og sociale reformer, en socialt skæv boligpolitik, voksende ulighed, ensomhed, psykiske problemer og misbrug er blandt de typiske.
Trods mange års projekter og store investeringspuljer viser den seneste hjemløsetælling fra 2017 en fortsat stigning i antallet af hjemløse.
I dag har vi mere end 6600 hjemløse medborgere og antallet af unge hjemløse er fordoblet siden 2009.
Det er uacceptabelt for et rigt samfund som det danske og et alvorligt tegn på, at der er meget, vi kan og skal gøre anderledes.
Dette udspil retter sig mod de af vores medborgere, der allerede lever som hjemløse.
Det er dog vigtigt at understrege, at den bedste og mest bæredygtige måde at reducere hjemløshed på sker gennem tidlige, forebyggende indsatser
– eksempelvis bedre socialpolitik, bekæmpelse af fattigdom og en klogere boligpolitik, som vi dagligt arbejder for.
Der findes langt fra én snuptagsløsning, men vi kan og skal gøre mere, og vi kan og skal bruge ressourcerne klogere.
Det kræver først og fremmest mere fokuserede investeringer, men også et opgør med bureaukratiske systemer, kriminalisering og sanktioner, som modarbejder andre indsatser.
Vi skal gøre mere af det, der virker, og vi skal turde tænke nyt.
Alternativet ønsker en hjemløseindsats, der først og fremmest møder hjemløse med værdighed og respekt og en indsats, der er præget af fleksibilitet, diversitet og mening for den enkelte.
For os er det vigtigt, at en ny og forbedret hjemløseindsats sikrer, at den hjemløse selv bliver hørt og får ejerskab, andel og ansvar for eget liv og egen indsats.
Af samme grund er mange af de konkrete forslag, vi præsenterer her, udviklet i samarbejde med mennesker, som selv har levet eller lever et liv på gaden.
Forslagene har især fokus på at styrke de positive fællesskaber og oplevelsen af værdighed og meningsfuldhed ved at flytte så mange ressourcer som muligt så tæt på den enkelte som muligt.
Det skal blandt andet ske gennem personlige budgetter, hjemløsekort, bedre psykiatri og et opgør med kriminaliseringen og den økonomiske afstraffelse af hjemløse.
Men det skal først og fremmest ske ud fra et grundlæggende princip om, at vi skal bekæmpe hjemløshed, ikke hjemløse.
Klima, miljø og natur
Vision for Miljømæssig Bæredygtighed
Alternativet ønsker at sætte miljømæssig bæredygtighed øverst på dagsordenen.
Vi vil arbejde for en effektiv og kontrolleret bæredygtig omstilling.
En omstilling, der så vidt muligt sker på menneskehedens præmisser – for den kommer under alle omstændigheder.
Vi vil arbejde hårdt og vedholdende for at udfase det nuværende forbrug af fossile brændstoffer ved i stedet at benytte vedvarende energikilder.
Samtidig skal vi øge mængden af CO2, der er bundet i planterne og jordbunden, så drivhuseffekten reduceres, og jordbundens frugtbarhed øges.
Vi ønsker ligeledes at udfase udledningen af miljø- og sundhedsskadelige stoffer.
Det skal ske ved initiativer i EU såvel som i Danmark.
Alternativets ambition er ikke bare at bevare eksisterende naturområder, men at arbejde for at skabe nye, sammenhængende naturområder, der kan øge den biologiske mangfoldighed væsentligt og understøtte livets naturlige udvikling på jorden.
I Alternativet tror vi ikke på, at miljø- og klimaproblemerne kan løses med teknologi alene.
Problemerne er tæt forbundet med den industrielle produktion og det stigende forbrug fra stadig flere mennesker.
Hvis vi skal undgå at undergrave naturens evne til at understøtte vores liv og samfund og den rigdom af liv, der findes på jorden, er vi nødt til at omstille vores levevis med respekt for naturen.
En bæredygtig omstilling af Danmark lader sig ikke let realisere.
Processen vil indebære en mærkbar omvæltning af vores nuværende samfundsstrukturer, og der vil være selvfølgeligheder i hverdagen, som vi må være parate til at give afkald på.
Det er en kendsgerning.
I Alternativet er vi dog ikke i tvivl om, at den bæredygtige omstilling også vil udmønte sig i nye initiativer, som skaber spændende bo- og leveformer.
Vi ved med sikkerhed, at jo før vi handler, og jo bedre forberedte vi er på en sådan omvæltning, desto bedre vil vi komme igennem den, og desto lysere vil vores fremtid se ud.
Borgere og virksomheder må i samarbejde med det offentlige finde frem til bæredygtige løsninger.
Vi må i fællesskab sørge for at skabe de rammer, der kan hjælpe os til at ændre vores adfærd og vores vaner.
Det bliver ikke let.
Det har i mange årtier været kendt, at planeten trues af alvorlige klimaproblemer.
Alligevel bliver denne globale udfordring ikke mødt med den politiske alvor, den fortjener.
I stedet dominerer en udpræget blind tro på, at den teknologiske udvikling vil løse alle vores problemer og gøre os i stand til at fortsætte den enorme vækst i befolkning og forbrug, der har præget det seneste århundrede.
Kunst og Kultur
VISION FOR KUNST OG KULTUR
Alternativet ønsker et samfund uden et hierarkisk kultursyn.
Vi ønsker plads til og respekt for både den smalle kunst og populærkulturen.
Begge dele har værdi for vores samfund.
Vi ønsker et kulturliv og en kunstscene med et stærkt, levende og talentfuldt vækstlag, hvor der er plads til at eksperimentere og begå fejl.
Men hvor der også er en solid bro mellem vækstlaget og de professionelle kulturinstitutioner.
En bro mellem fornyelse og erfaring.
Vi ønsker et samfund, hvor vi ikke kun møder kunsten og kulturen på vores kulturinstitutioner men også i det offentlige rum, på vores arbejdspladser, i børnehaven, folkeskolen og på ungdomsuddannelsen.
Og selvfølgelig også på sygehuset og plejehjemmet.
Vi ønsker, at danske kunstnere og dansk kultur skal ud i verden og at verdenskunsten skal ind i Danmark.
Den form for udveksling gør os bedre til at håndtere kulturmødet og styrker evnen til at udnytte de muligheder, som globaliseringen åbner for os både økonomisk, socialt, vidensmæssigt og kulturelt.
Vejen til et levende og bæredygtigt samfund går gennem et fornyet fokus på kunsten og kulturen.
For Alternativet er et mangfoldigt, levende kunst- og kulturliv helt afgørende for, at vi som enkeltindivider og samfund kan udvikle vores menneskelige selvindsigt, intellektuelle udsyn og historiske hukommelse.
Selvindsigt, intellektuelt udsyn og historisk hukommelse er grundlæggende byggesten til det, vi noget uklart definerer som vores fælles kulturelle identitet.
Det kulturelle ståsted, hvorfra vi møder verden i al dens komplekse kulturelle mangfoldighed.
Ikke mindst, når vi som i disse år står midt i en forandringstid, hvor værdier, holdninger og traditioner er i skred, har vi brug for et kunst- og kulturliv, der kan udfordre os, stille spørgsmålstegn ved det etablerede, og som kan være med til at sætte ord og billeder på andre værdier end materiel og økonomisk vækst.
For det er ikke et spørgsmål om mere eller mindre vækst.
Det er et spørgsmål om at definere helt andre former for vækst: personlig vækst, intellektuel vækst, emotionel vækst.
Vi ser allerede en fremkomst af nye kulturelle tiltag, der afspejler, at Danmark i dag rummer en mangfoldighed af sociale og kulturelle fællesskaber og virkeligheder.
Men samfunds rigdom defineres desværre stadig oftest ud fra materiel og økonomisk vækst og i mindre grad ud fra kulturel, intellektuel og personlig vækst.
Det er ikke mindst gennem kulturen og kunsten, at vi kan få modet og inspirationen til at forestille os en radikal anden bæredygtig fremtid.
Alternativet vil prioritere den kunstneriske og kulturelle dimension inden for alle samfundsområder.
Kulturpolitikken skal væk fra at være et marginalt politisk interesseområde og løftes ind i centrum for al politikudvikling.
Den kulturelle og sociale mangfoldighed skal styrkes på de kunstneriske produktioner på vores teatre, i biografen, på museerne, på tv og radio,
og det er vigtigt, at den kommer tydeligt til udtryk i kulturministeriets støtteordninger såvel som i de kunstneriske uddannelser.
MERE KUNST, FÆRRE MURSTEN OG FLERE FRIZONER
Det er helt afgørende for kunst og kulturlivet, at der er gode muligheder for at blive og være udøvende, skabende kunstner.
Kunst og kultur skabes ikke af mursten men af mennesker.
Derfor vil vi have en kulturpolitik, som bringer fokus tilbage på de mennesker, der skaber, udøver og formidler kunsten og kulturen, hvad enten det er på professionelt niveau eller som lovende kunstnerisk talent.
Flere kreative frizoner
Der skal være nemmere adgang til gode fysiske rammer for kunstnerisk udfoldelse og bedre muligheder for at blive og være udøvende kunstner.
Der findes allerede flere private og offentlige initiativer, som arbejder for at skabe bedre rammer, og dem vil Alternativet øge støtten til.
I mange byer i Danmark bliver der lige nu eksperimenteret med at inddrage midlertidige offentlige rum til kulturelle ”legepladser”.
Inspirerende initiativer som GivRum.NU i København og Detours i Århus har allerede vist vejen herhjemme,
og i Canada har projektet Artscape på fornemste vis vist, hvordan man skaber gode rammer for kreativ og kunstnerisk udfoldelse gennem en ambitiøs byudviklingspolitik.
Alternativet mener, at vi skal øge støtten til denne udvikling gennem skabelsen af flere kreative frizoner med plads og rum til kunst- og kulturproduktion.
Vi vil støtte frizonetanken ved at skabe bedre muligheder for, at kunstnere kan anvende tomme bygninger til projektarbejde og kunstnerisk udfoldelse.
Desuden vil Alternativet arbejde for, at kunst og kultur i langt højere grad end det er tilfældet i dag bliver tænkt ind i planlægningen af nybyggeri.
Omfordeling af midler fra mursten til kunstnerisk produktion
Alt for meget af det statslige, regionale og kommunale kulturbudget er bundet til bygninger og drift.
Selvom flere af de store byggeprojekter indenfor kulturlivet ofte er delvist finansieret af private fonde, er driftsomkostningerne alene til de nye bygninger så markante, at mange af de penge, der kunne gå til kunstnerisk produktion, i stedet ender i mursten og administration.
Det vil vi ændre på.
Derfor foreslår Alternativet en omfordeling af midler, så en større del af statens kulturbudget går til egentlig kunstnerisk produktion og kulturelt udviklingsarbejde.
Dette kan dels ske gennem et generelt loft for, hvor meget af det statslige kulturbudget, der må bruges på drift i forhold til produktion, og dels gennem en kritisk vurdering af den nuværende institutionsstruktur på kulturområdet.
Både i forhold til fordelingen af midler mellem hovedstaden og resten af landet, men også i forhold til antallet af statsligt støttede teatre, museer, orkestre osv.
KUNST & KULTUR SKAL I CENTRUM FOR POLITIKUDVIKLING
Alternativet ønsker, at kulturpolitikken i langt højere grad tænkes sammen med øvrige politiske områder.
Det vil sige, at det kulturelle perspektiv ikke bare skal inspirere, men også udfordre de øvrige politikområder og dermed den måde, vi tænker blandt andet byudvikling, erhvervspolitik, uddannelsespolitik, socialpolitik, miljøpolitik og udenrigspolitik på.
Med andre ord: Det kulturelle perspektiv skal gennemsyre hele den måde, som vi forstår vores samfund på.
Nedenfor giver vi fire forslag til, hvordan man i langt højere grad kan koble kulturområdet med andre væsentlige samfundsområder, nemlig uddannelsesverdenen, udenrigspolitikken/public diplomacy og sundhedsområdet.
Uddannelserne ud i kulturen, og kulturen ind på uddannelserne
Kulturministeriet skal sammen med Undervisningsministeriet og Uddannelses- og Forskningsministeriet formulere en fælles strategi for, hvordan alle uddannelsesinstitutioner i Danmark fra folkeskolen over ungdomsuddannelserne til de videregående uddannelser kan formulere en netværksstrategi for deres samarbejde med relevante lokale kulturinstitutioner og miljøer.
Relevante lokale kulturinstitutioner og miljøer dækker her både over etablerede kulturinstitutioner som teatre, spillesteder, museer, kunstbiografer og biblioteker og over kulturhuse og ungdomskulturmiljøer.
Og endelig også idrætslivet – både det organiserede og det uorganiserede som for eksempel gadeidræt.
En sådan kulturel netværksstrategi skal understøttes med udviklingsmidler fra de tre berørte ministerier, der reelt gør det muligt for uddannelsesinstitutionerne at opsøge kunsten på kunstens egen institutionelle hjemmebane.
Men også at invitere kunsten og kulturen ind på uddannelsesinstitutionerne.
Ikke bare på gæstevisit, men i egentlige forpligtende samarbejdsprojekter.
Der findes allerede flere inspirerende eksempler, vi kan lære af.
I samarbejde med VUC Odense har kunstnerkollektivet Sister’s Academy kørt et eksperiment, hvor man sammen med den faste medarbejderstab arbejdede med at udvikle nye læringsrum for de studerende.
Projektet gik ud på at integrere kunstneriske arbejdsprocesser og metoder i den normale fagundervisning.
I Vejle har man indført, at alle børn i kommunens folkeskoler skal ud og opleve professionel kunst og kultur som en del af projektet Kulturrygsækken.
Begge projekter er gode eksempler på den form for velfungerende samarbejde på tværs af samfundsinstitutioner og aktører, som Alternativet ønsker at fremme.
Desuden skal kunst og kultur spille en langt større rolle i folkeskolen og på ungdomsuddannelserne.
De kreative fag i folkeskolen og ungdomsuddannelserne skal omlægges til et bredt og generelt kunstfag, hvor den enkelte elev kan lære om og afprøve de forskellige kunstneriske discipliner.
Ved at afprøve og eksperimentere med forskellige kunstneriske udtryk allerede fra første klasse, vil elever i folkeskolen og ungdomsuddannelserne opleve den frihed og lystfølelse, der er nogle af hjørnestenene i kunstnerisk udfoldelse.
I forbindelse med kunst må og skal det være lysten, der driver værket. Kun når det forholder sig sådan, vil børnene opleve, at de kan blive rigtig dygtige til det, de beskæftiger sig med.
Formålet her er ikke at gøre alle børn til kunstnere.
Sigtet er at lade alle elever få mulighed for at vedligeholde den kreative åre, som langt de fleste børn gør flittigt brug af, før de starter i skolen.
Et sådant fokusskifte i uddannelsessystemet vil helt grundlæggende give børnene en stærkere tilknytning til kunsten, hvilket vil udvide deres horisont som fremtidige kunst- og kulturbrugere i det danske samfund.
Den slags oplyste og kreative mennesker har vi brug for.
Danmark ud i verden, verden ind i Danmark
Kulturministeriet og Udenrigsministeriet skal formulere en ny ambitiøs internationaliseringsstrategi for dansk kunst og kultur.
Alternativet ønsker en strategi og en handlingsplan, der står på skuldrene af den nuværende internationaliseringsstrategi, men som er i stand til at tage arbejdet til det næste niveau.
Det er vigtigt, at strategien indebærer et reelt, og på sigt også økonomisk, samarbejde mellem ministerierne, de danske ambassader og kulturlivet i Danmark.
Internationaliseringsstrategien skal være båret af et ønske om at bygge bro mellem relevante kulturmiljøer i de pågældende lande og deres sammenlignelige kulturmiljøer i Danmark.
Det vil sige, at der er tale om et samarbejdsprojekt, som bygger på en reel kunstnerisk eller kulturel samproduktion mellem danske kunstnere og deres internationale kolleger.
Formålet er både faglig kunstnerisk udveksling men også opbygningen af mellemfolkelige relationer på græsrodsniveau.
Det sidste er særligt vigtigt for Udenrigsministeriet, der gennem et sådant initiativ vil kunne opbygge lokale relationer, der ikke er båret af de officielle diplomatiske kanaler eller lokale institutionelle strukturer.
Der vil i stedet være tale om frugtbare tillidsrelationer mellem mennesker, der har arbejdet tæt sammen om konkrete kulturelle og kunstneriske produktioner, og det er præcis den form for forbindelser, Danmark har brug for langt flere af ude i verden.
En ny internationaliseringsstrategi vil kræve udviklingspenge til de konkrete kunstneriske og kulturelle samarbejdsprojekter.
På samme måde vil der også skulle investeres i en opgradering af personalet på de danske ambassader, således at staben kommer til at inkludere flere medarbejdere med kunstnerisk og kulturel baggrund.
Her bør Danmark og Det Danske Kulturinstitut lade sig inspirere af erfaringerne fra blandt andet British Council, Goethe Institutterne samt Kinas markante globale kultursatsning gennem deres Confucius Institutter.
Kultur på recept
Alternativet ønsker at eksperimentere med at give kultur på recept til mennesker, der befinder sig i en særlig sårbar livssituation.
Forskellige steder i Danmark og Sverige har man allerede med stor succes prøvekørt projekter med kultur på recept, og Alternativet vil støtte flere lignende tiltag, så man på længere sigt kan udfolde fænomenet til hele landet, hvis de positive effekter fortsat kan påvises.
Kulturministeriet skal sammen med Sundhedsministeriet gennemføre et pilotprojekt i tre udvalgte kommuner i Danmark.
Henholdsvis i en stor, en mellemstor og en lille kommune.
Formålet er at afprøve eksperimentets potentiale i et mere målrettet samarbejde mellem kulturlivet og sundhedssektoren.
Inspirationen kommer fra projektet ”kultur på recept”, der tidligere er blevet gennemført med gode resultater i bl.a. Helsingborg Kommune, Skåne og på Bornholm.
Pilotprojektet skal undersøge effekten af at ordinere kunst og kultur til mennesker, der f.eks. er ramt af livstruende sygdom, ensomhed, depression eller demens.
Tesen er, at kultur på recept øger livskvaliteten markant, og alle hidtidige resultater peger på, at det virker.
Land og by
Et sammenhængende Danmark
Fremtiden tilhører både land og by.
Alternativets vision for landdistrikter, øer og yderområder er at skabe en seriøs bæredygtig omstilling, der fremmer udvikling fra kyst til kyst, øger sammenhængskraften mellem land og by og sikrer, at man kan leve det gode liv og indgå i meningsfulde fællesskaber i alle dele af Danmark.
Danmark har de senere år gennemgået en udvikling, som har øget afstanden mellem land og by.
Især kommunalreformen fra 2007 samt stigende centralisering, nye bosættelsesmønstre og tab af arbejdspladser har svækket landdistrikternes evne til at fastholde og tiltrække borgere, institutioner og virksomheder.
Lidt karikeret kan man sige, at mens mange store byer har oplevet vækst, vokseværk og velstand, har mange mindre byer oplevet det modsatte.
Virkeligheden er naturligvis mere nuanceret.
Nogle landdistrikter og øer er for eksempel godt i gang med omstillingen til vedvarende energi, mens andre oplever stigende interesse fra naturelskere, erhvervsliv og turister.
Som samfund skal vi generelt blive bedre til at lære af de gode eksempler –
men vi skal også turde se sandheden i øjnene og erkende, at man i mange landdistrikter, yderområder og øer ikke har nydt godt af den samme positive udvikling, som man har i og omkring de store byer.
Det skal der ændres på: Udviklingen skal komme hele Danmark til gode.
Alternativet ønsker en økonomisk, socialt og miljømæssigt bæredygtig udvikling, som forbedrer muligheden for, at man med succes kan leve, bo, arbejde og drive virksomhed i hele landet.
Ligestilling og mangfoldighed
Alternativet ønsker et samfund, der tilstræber såvel ligestilling som mangfoldighed.
Vi tror på, at alle mennesker har et iboende værd og dermed krav på lige rettigheder og muligheder.
Uanset hudfarve, køn og seksualitet.
Uanset hvilken etnicitet, kultur og familie, de har rødder i.
Uagtet, om de er religiøse, spirituelle eller ateister, lever i parforhold eller som single, har børn eller ej, er syge eller raske, bor i by eller på land.
Emnerne ligestilling og mangfoldighed er tværgående og bør være perspektiver, vi forpligter os på – både i Alternativets politik og i Alternativet som parti og bevægelse.
På den måde kan vi for alvor sætte ligestilling og mangfoldighed på den politiske dagsorden.
Perspektiverne er både politiske og personlige: Vores øjne åbnes for det, der er fremmed for os selv.
Det kræver vilje og ydmyghed at sætte sig selv til side fra tid til anden.
Det kræver mod at rumme egen og andres sårbarhed og utilstrækkelighed.
Det kræver nysgerrighed at søge ny viden, så vi undgår at konkludere på baggrund af stereotype forestillinger, personlige præferencer og sejlivede fordomme. Det kræver et nyt udgangspunkt.
I Alternativet tror vi på, at mennesket har et fundamentalt behov for at beskæftige sig med og engagere sig i andre og andet end sig selv.
Vi er alle en del af en lang række fællesskaber; private som offentlige, lokale, nationale og globale.
Fællesskaberne kan binde os sammen, være frigørende og opbyggende.
Men de kan også begrænse og resultere i træghed, diskrimination og endda fysisk og psykisk vold.
Nogle fællesskaber vælger vi selv, andre bliver os givet eller påtvunget
. Fællesskaber er bygget op omkring normer – som et par briller, vi ser verden igennem.
Måske har vi haft brillerne på i lang tid, de sidder godt og gør verden mere enkel og overskuelig.
Måske er der blinde punkter og snævert udsyn? Vi kan og skal aldrig blive ens, men vi kan blive mere bevidste om, hvordan normer farver vores syn på verden og hinanden.
Når vi har blik for normer, kan vi kritisere dem og dermed skabe større rum til forskellighed – til mangfoldighed og ligestilling.
At arbejde med mangfoldighed og ligestilling mellem mennesker er en værdi, der som menneskerettigheder og demokrati er dybt rodfæstet i vores civilisation
Alligevel er det, som om ordet ’ligestilling’ nærmest er farligt i Danmark; det kan få folk op i det røde felt, enten som modstandere eller fortalere. Måske skyldes det en udbredt misforståelse: At ligestilling begrænser den enkeltes frihed og kun handler om kvinder og mænd, som i øvrigt skal være ens.
Denne tolkning står i kontrast til ordets egentlige betydning.
DET GØR VI SELV
Hvis vi vil sætte ligestilling og mangfoldighed på den politiske dagsorden, er vi som parti nødt til at starte hos os selv.
Konkret gør vi det ved at introducere en række ‘Å-principper’, der fungerer som værktøjer i dette arbejde.
Disse værktøjer gør os bedre til at se en situation, et problem og en løsning fra flere sider på én gang. Principperne er:
De lange, sjove træk: Et ligestillet og ligeværdigt samfund kommer ikke af sig selv, men kræver et vedvarende fokus på både politisk, aktivistisk og forskningsmæssigt plan.
Vi ønsker de lange, sjove træk, hvor ligestilling ikke er ’noget vi har’, men noget vi gør, udfordrer og udvikler. Vi vil være ambitiøse i dette arbejde, både internt i partiet og i vores politiske virke.
Empati-kapacitet: Når vi diskuterer politik, vil vi hver især spørge: “Hvilket ståsted taler jeg fra? Hvordan former det min holdning til emnet og min evne til at føle empati med den, jeg taler med?”
Nysgerrigt skal vi lytte til andres oplevelser af ulighed, uretfærdighed og undertrykkelse.
Vi skal styrke vores blik for de privilegier, vi hver især har; dem, vi har kæmpet for, og dem, vi har fået tildelt.
Mangfoldighedssikring: Vi vil altid involvere dem, det handler om, når vi udvikler politik.
Den formelle høring ved lovforslag er ikke tilstrækkelig; en bred mangfoldighed af mennesker skal konsekvent indgå i det konkrete politiske arbejde.
Formel og uformel ligestilling: Vi vil skelne mellem formel ligestilling (det, lovgivningen kan sikre) og uformel ligestilling (hvordan vi behandler, taler til og omgås hinanden).
Især manglende uformel ligestilling er svær sætte ord på.
Måske er det en mulighed, som et menneske aldrig fik; for at ytre sig og gøre sig gældende - personligt eller professionelt.
Alternativet som eksperimentalzone: Vi vil afprøve redskaber og initiativer, der baner vejen for et samfund med større fleksibilitet og bedre rammer for individuel udfoldelse, frihed og integritet.
Når vi selv bruger redskaberne, bliver vi klogere og bedre til at integrere ligestilling og mangfoldighed på tværs af politikområder.
Det giver os handlekraft her og nu.
Ny politisk kultur
Alternativet ønsker et Danmark med en dynamisk og involverende politisk kultur.
En kultur, som kan bygge en demokratisk bro mellem borgerne og de folkevalgte.
Vi ønsker, at det skal være attraktivt og muligt at involvere sig i politik, uanset om man er akademiker eller håndværker,
og hvad enten man kan bidrage med otte minutter eller otte timer om dagen.
Vi mener, det skal være åbenlyst, at det nytter at være aktiv borger, og at vi alle gennem engagement kan være med til at skabe bedre løsninger for samfundet.
Alternativet ønsker at fremme en ny politisk kultur, der er langt mere gennemsigtig, ærlig og lyttende end den nuværende.
En kultur, som det er nemmere for alle at deltage i, uanset om man har lyst til at indgå i partipolitisk arbejde eller ej,
og hvor borgere får præsenteret de politiske mellemregninger og ikke blot resultaterne.
Alternativet ønsker en politisk kultur, hvor der er plads til uenighed internt i partierne, men også plads til enighed på tværs af partiskel, og hvor de reelle forhandlinger og debatter, der er afgørende for et velfungerende demokrati, ikke foregår i kulissen.
Et velfungerende og dynamisk demokrati afhænger nemlig af et ægte, folkeligt engagement og hviler på fællesskabet.
Hvis vi skal gennemføre de tiltag, der er nødvendige for at lave en bæredygtig omstilling, har vi brug for befolkningens opbakning og tro på, at deltagelse og engagement i politik nytter.
Heldigvis har vi en aktiv politisk befolkning.
Valgdeltagelsen er stadig høj i Danmark - både på nationalt, regionalt og kommunalt plan.
Og flere steder i samfundet spirer konkrete løsningsforslag på tidens udfordringer frem.
Et nybrud er på vej, og enkeltpersoner, foreninger, virksomheder og organisationer udviser i stigende grad et beundringsværdigt demokratisk ansvar og et folkeligt engagement.
Men selvom engagementet er stort og valgdeltagelsen høj, er der stadig åbenlyse udfordringer i den nuværende politiske kultur.
Befolkningens tillid til de folkevalgte er på et historisk lavt niveau, og aldrig har så få danskere været medlem af et politisk parti.
Afstanden mellem Christiansborg og befolkningen bliver større og større.
Alternativet tror, at dette skyldes en politisk og mediemæssig kultur, hvor mudderkastning, taktik og mediespin fylder alt for meget.
Politikernes lave troværdighed og mediernes tendens til at udlægge politik som et taktisk spil er med til at forværre det politiske klima.
Det skader borgerne lyst til at deltage i politik og kan i sidste ende ødelægge mulighederne for at løse samfundets reelle udfordringer.
Vi har tre konkrete forslag, der skal styrke åbenheden omkring de økonomiske interesser, som præger den nuværende politiske kultur og borgernes mulighed for direkte inddragelse og deltagelse i de politiske processer:
Fuld åbenhed om partistøtten
Mulighed for borgerdrevne lovforslag
Center for Demokrati, Politikudvikling og Borgerinddragelse
DET GØR VI SELV
I Alternativet starter vi med os selv, fordi vi anerkender, at al forandring nødvendigvis må komme indefra.
Derfor har Alternativet opstillet en række ufravigelige kriterier for, hvordan vi vil operere og agere som politisk parti.
Debatdogmer
Alternativets politikere vil debattere ud fra Alternativets debatdogmer.
Vi tror nemlig ikke på, at politikere skal være alvidende orakler, der ikke kan indrømme, at der er noget, de ikke ved, eller at politikere ikke kan anerkende et godt argument, selvom det måtte komme fra en politisk modstander.
Alternativets debatdogmer:Vi vil gøre opmærksom på både fordele og ulemper.
Vi vil lytte mere, end vi vil tale, og vi vil møde vores politiske modstandere der, hvor de er.
Vi vil fremhæve de værdier, som ligger bag vores argumenter.
Vi vil åbent indrømme, når vi ikke kan svare på et spørgsmål og indrømme, hvis vi har taget fejl.
Vi vil være nysgerrige overfor dem, vi samtaler og debatterer med.
Vi vil åbent og sagligt argumentere for, hvordan Alternativets politiske visioner kan nås.
Mediedeklaration
Alternativet anerkender, at borgere kun kan inddrages og engageres i politik, hvis de rent faktisk hører om det.
Her spiller medierne en afgørende rolle som formidler, fortolker og kritisk vagthund på borgernes vegne.
Alternativet vil bruge medierne aktivt og vil derfor også gøre sig taktiske overvejelser omkring kommunikation af budskaber.
Vi vil lave en mediedeklaration, som præcist fortæller om hvad, hvordan og hvorfor, vi kommunikerer et budskab til et eller flere medier.
På den måde sikrer vi åbenhed omkring Alternativets overvejelser.
Borgere, politiske kommentatorer og andre interesserede vil derfor altid kunne læse om vores bevæggrunde for at fortælle en historie til et bestemt medie eller en bestemt journalist på en bestemt måde.
Lidt populært kan man sige, at Alternativet også laver spin – vi fortæller bare åbent om det.
Åbenhed i processen
Alternativet vil indgå i politiske forhandlinger med det klare mål at inddrage borgerne i hele processen og fortælle, hvordan de enkelte forhandlingsresultater er opnået.
Alternativet vil således altid fortælle åbent om mellemregningerne i politiske forhandlinger.
Politisk ombudsmandsråd
Alternativet vil oprette et ombudsmandsråd, som skal fungere som Alternativets politiske vagthund.
Ombudsmandsrådet vil bestå af 3–4 offentlige debattører med en mediemæssig, politisk eller retorisk baggrund.
Ombudsmandsrådet skal være eksterne anmeldere af Alternativet.
Det er dem, som skal holde Alternativet op på, at vi gør, som vi siger – og siger, hvad vi gør.
Ombudsmandsrådet vil en gang om året offentliggøre en vurdering af Alternativets evne til at leve op til egne værdier og give konstruktive forslag til, hvordan vi kan blive bedre.
De fire ovenstående punkter er Alternativets interne præmisser for, hvordan vi som parti vil udøve ny politiske kultur.
Det er vores håb, at vi ved at gå forrest kan inspirere andre partier, politikere og medier til at overveje, hvordan også de kan bidrage til at udvikle en bedre politisk kultur.
Videreudvikling af demokratiet
Alternativet vil arbejde for en ny politisk kultur i hele samfundet – både i de politiske partier, i lovgivningsarbejdet og hos den enkelte borger.
Fuld åbenhed om partistøtten
Der må ikke herske tvivl om, hvorvidt de politiske beslutninger er påvirket af økonomiske donationer fra erhvervslivet, organisationer eller andre, der har en interesse i, at politikken ser ud på en bestemt måde.
Alternativet mener, at der skal være fuldstændig åbenhed om alle donationer ud over det almindelige  medlemskab for at øge tilliden mellem befolkning og politikere markant.
Som det er nu, er der kun åbenhed om donationer over 20.000 kr., og der er mange smuthuller, der gør det muligt at donere millionbeløb uden, at det kommer frem, hvem der står bag støtten.
Vi mener, at befolkningen har krav på at vide, hvor pengene kommer fra.
Mulighed for borgerdrevne lovforslag
I Alternativet mener vi, at der er god demokratisk mening i at lytte til borgerne.
I dag har borgere kun begrænset mulighed for at ytre sig om lovforslag gennem høringsprocessen.
Den mulighed skal udvides radikalt, således at borgere kan foreslå nye lovforslag direkte til Folketinget.
I Finland har et samarbejde mellem et frivilligt drevet initiativ og parlamentet skabt platformen Åbent Ministerium (Avoin ministeriö).
Her kan borgere såvel som etablerede organisationer indsende nye lovforslag, som efter en screening og formel godkendelse i justitsministeriet bliver lagt til afstemning online.
Opnår forslaget 50.000 stemmer, skal det i behandling i parlamentet på linje med andre lovforslag.
Denne proces har indtil videre ført til, at fem lovforslag er sendt i behandling.
Borgernes stemmer legitimeres via en webbaseret infrastruktur, som svarer til NemID og garanterer, at hver borger kun har én stemme.
Alternativet vil arbejde for, at et tilsvarende projekt bliver en realitet i Danmark.
Vi mener, det vil styrke forbindelsen mellem Christiansborg og befolkning, udvikle borgernes lyst til at engagere sig og føre til gode, nyskabende lovforslag.
Center for Demokrati, Politikudvikling og Borgerinddragelse
Danmark skal være førende indenfor udvikling og forskning i demokratiske processer, borgerinddragelse og politikudvikling.
For at blive det, skal vi som samfund hele tiden undersøge og udfordre vores forståelse af demokrati og politik.
Kun på den måde sikrer vi, at vi hele tiden forbedrer den demokratiske organisering og beslutningsprocesserne.
Alternativet ønsker derfor at etablere en forsknings- og vidensinstitution inspireret af det nedlagte Teknologiråd og det eksisterende MindLab.
Vi kalder denne praksisorienterede forskningsinstitution Center for Demokrati, Politikudvikling og Borgerinddragelse.
Centeret skal bestå af både forskere og praktikere og løbende involvere borgerne.
Det skal have base på Christiansborg for at fremme samarbejde med ministerier og partier.
Centerets opgave vil være at indsamle viden både lokalt, regionalt, nationalt og internationalt samt at præsentere og teste nye løsninger på demokratiske udfordringer i samarbejde med Folketing, ministerier, regioner og kommuner.
Friere rammer for kommunerne
Innovation og nytænkning forudsætter, at man er villig til at eksperimentere og afprøve nye løsninger.
Det gælder ikke kun i erhvervslivet.
Alternativet ønsker at give kommunerne friere rammer til at afprøve forskellige tiltag vel vidende, at ikke alle forsøg bliver succeser.
Det vigtigste er, at vi som samfund lærer af både vores fejl og succeser, og at vi videreudvikler vores idéer til nye og bedre tiltag.
Vi ønsker derfor at give borgerne i en kommune langt større mulighed for at forfølge de idéer og drømme, de har.
Hvis en kommune fx ønsker at indføre gratis internet til alle husstande eller gratis offentlig transport, skal det være muligt – også selvom det kan medføre, at skatten i den pågældende kommune hæves.
I begyndelsen af det 20. århundrede var progressive kommuner pionerer for udviklingen af det velfærdssamfund, vi kender i dag.
Alternativet ønsker, at kommunerne her i det 21. århundrede igen skal være med til at skabe de nye løsninger, der udvikler vores samfund.
Økonomi
Alternativet vil indføre et nyt vækstbegreb med nye mål for bæredygtig fremgang.
Vi vil opgøre vækst på en ny og mere nuanceret måde.
Vækst skal ikke handle om evnen og viljen til øget produktion og forbrug, men om vores mulighed for at udvikle samfundet til det bedre.
Det skal handle om bedre menneskelig trivsel, mere livsglæde og større miljømæssig og økonomisk bæredygtighed.
Hidtil har et stigende bruttonationalprodukt (BNP) været målestokken for samfundsøkonomisk fremgang.
Denne anskuelse vil Alternativet gøre op med.
Vi mener ikke, at BNP-målinger alene giver et retvisende billede af samfundets reelle tilstand.
Produktion må ikke stå i centrum for vores visioner for samfundet – for det er måden, vi producerer og skaber vækst på, som er vigtigst.
Vi skal finde meningen med det, vi gør, og måle på det, der giver mening.
Det, vi skal vide, er, om vi som borgerne trives.
Om vi passer godt nok på naturen og miljøet, og om vores økonomi skaber lighed og sørger for, at pengene bliver investeret i de rigtige bæredygtige initiativer.
Vækstbegreb, der måler på trivsel og livsglæde såvel som graden af miljømæssig og økonomisk bæredygtighed
Alternativet ønsker at nedsætte et udvalg, der undersøger, hvordan et nyt vækstbegreb kan skrues sammen, så det er med til at understøtte en seriøs bæredygtig omstilling.
Dette kræver en ændring, så der ikke udelukkende måles på økonomi, men også på den sociale og miljømæssige tilstand.
Vi kan blandt andet måle på trivsel og livsglæde, men også på andre vigtige parametre såsom høj beskæftigelse, lighed, stigende fritid, fællesskabsfølelse, opfyldelse af basale behov og deltagelse i demokrati.
Det er alt sammen elementer, som bidrager til en social retfærdighed og en meningsfuld tilværelse.
Det nye vækstbegreb skal som nævnt også måle graden af miljømæssig bæredygtighed i samfundet.
Dette kan f.eks. ske ved hjælp af allerede kendte metoder såsom ”det økologiske fodaftryk”; en målemetode, der udregner, hvor stor en del af Jordens ressourcer en person i et givent land forbruger.
ØGET OFFENTLIG INVESTERING I BÆREDYGTIGHED
Alternativet vil gøre den offentlige sektor til en langt stærkere drivkraft i den bæredygtige omstilling, end den er i dag.
Den offentlige sektor skal i alt, hvad den foretager sig, handle ud fra sociale, miljømæssige og økonomiske hensyn.
Bæredygtige beslutninger i det offentlige
Det skal ved lov vedtages, at alle offentlige investeringer og tilskud, indkøb og lignende fremover skal vurderes ud fra miljømæssige, sociale og økonomiske hensyn.
Det betyder, at den offentlige sektor særligt vil komme til at støtte erhverv og sektorer, der skaber bedre miljø og trivsel.
Eksempler kunne være økologiske landbrug, grønne og socialøkonomiske virksomheder m.fl.
Det offentlige skal i det hele taget støtte initiativer, som forsøger at finde bæredygtige løsninger på vores sociale og klimamæssige udfordringer, hvad enten de foregår blandt græsrødder og frivillige eller i større eller mindre virksomheder.
Alle de eksperimenter, der i disse år foregår både lokalt og nationalt, skal hjælpes på vej og samtidig undersøges, så vi kan sprede de erfaringer, der virker og ændre dem, som ikke virker.
På den måde kan den offentlige sektor blive en stærk motor i omstillingen af samfundet.
Det offentlige skal ikke alene hjælpe andre til en bæredygtig omstilling.
Det offentlige skal også selv arbejde mere bæredygtigt, og den transformation skal der afsættes penge til.
Kommunerne skal blandt andet have friere rammer til at investere langsigtet i nye initiativer indenfor transport, energi, fødevareproduktion og klimatilpasning.
Ligesom kommunerne skal have friere rammer til at støtte lokale, sociale og grønne initiativer.
For Alternativet kan stat og kommune sagtens være en entreprenant spiller i samfundet.
Udviklingen af internettet var f.eks. i sin tid kun muligt, fordi staten investerede i den nødvendige forskning og teknologi.
Generelt er der megen fornuft i, at det offentlige aktivt går ind og understøtter med forskning og ny teknologi, når det kommer til investeringer i grøn omstilling.
Det drejer sig nemlig ofte om så store basisinvesteringer, at private virksomheder ikke kan løfte byrden uden statens hjælp.
I sidste ende kan det betyde forskellen på et fremtidigt velstående Danmark og et Danmark, der sakker bagud.
Pensionskasserne skal investere i bæredygtighed
Pensionskasserne  investerer  rigtig  mange  penge,  som   i bund og grund tilhører os alle sammen. De bør derfor være en vigtig medspiller i omstillingen af vores samfund.
Det er uhensigtsmæssigt, at pensionskasserne primært søger det højest mulige afkast på deres pengeplaceringer i stedet for at hjælpe med til at omstille samfundet i positiv retning via deres investeringer.
Alternativet ønsker, at loven om pensionskasser ændres, så pensionskasserne bruger andre kriterier for deres investeringer end det højest mulige afkast.
Det bør fastlægges ved lov, at investering i bæredygtighed og andre samfundsgavnlige investeringer er lige så vigtige for bestyrelsen som det direkte afkast.
Beskatningen af pensionskassernes investeringer skal også ændres, så bæredygtige investeringer bedre kan betale sig, ligesom der bør indføres højere beskatning på finansielle investeringer, som ikke bidrager til omstillingen af samfundet.
VIRKSOMHEDER OG BORGERE SKAL ARBEJDE FOR EN BÆREDYGTIG OMSTILLING
Vi skal alle tilskyndes til at hjælpe den grønne, bæredygtige omstilling på vej.
Både virksomheder og borgere skal have plads til at eksperimentere og lyst til at investere i udviklingen af bæredygtige løsninger.
En meget stor del af de klimaproblemer, som vores vækstøkonomi har skabt skyldes, at naturressourcer er meget billige, og at det koster for lidt at forurene.
Virksomheder  og borgere bliver fremover nødt til at producere og forbruge på nye måder, som tager mere hensyn til miljøet.
I dag bliver hverken virksomheder eller borgere tilskyndet tilstrækkeligt til at tage del i omstillingen.
Derfor  mener vi, at det skal være nemmere for både borgere og virksomheder at træffe det rigtige miljømæssige valg.
Alternativet vil gøre det dyrere for virksomheder at producere produkter, der belaster miljøet og dyrere for forbrugerne at købe dem.
Ligesom det skal gøres billigere både at producere og købe miljørigtige produkter.
Alt det skal løses via skattepolitikken.
Med afgifter skal varer og tjenester trækkes i en mere miljørigtig retning, og ved at forskyde skat fra arbejde til formuer skaber vi en mere stabil økonomi og en mere rimelig fordeling af værdier.
Skattereform til fordel for miljøet og ligheden
Alternativet mener, at vi skal indføre flere grønne afgifter.
På den måde kan vi give virksomheder økonomiske incitamenter til at forbedre produktionen ud fra miljømæssige hensyn.
Produktionen skal i fremtiden omstilles radikalt til at fokusere langt mere på genanvendelse.
Grønne afgifter giver borgere økonomiske incitamenter til at bruge mindre energi, købe biler, der kører længere på literen, bygge boliger, som er mere bæredygtige, købe økologiske fødevarer og så videre.
Det er dog ikke rimeligt, at de grønne afgifter går ned i en fælleskasse, som bruges til andet end grøn omstilling.
Vi vil omlægge de grønne afgifter, så borgere og virksomheder har mulighed for at få afgifterne tilbage, hvis de foretager grønne investeringer.
En øremærkning af de grønne afgifter vil belønne de borgere og virksomheder, der aktivt arbejder for en bæredygtig omstilling.
Det synes Alternativet kun er rimeligt.
En alternativ skattereform vil ikke kun tage fat på miljøudfordringerne, men skal også modvirke den stigende ulighed i Danmark.
En af de grundlæggende årsager til den stigende ulighed er, at afkastet på formuer er langt større end afkastet på arbejde.
Konsekvensen er, at de rige bliver rigere, mens de fattige bliver fattigere.
Alternativet vil omlægge skatten, så arbejde beskattes mindre, mens kapital såsom formue, boliger og arv beskattes højere og mere progressivt.
STABIL BANK- OG FINANSSEKTOR
Alternativet ønsker at ændre hele bank- og finanssektoren.
Det skal give større stabilitet, bedre muligheder for bæredygtig produktion og øget social retfærdighed.
Finans- og banksektoren er blevet al for stor og magtfuld i forhold til helt almindelige produktionsvirksomheder.
Det er ikke kun et problem for virksomhederne, men også for samfundsøkonomien i sin helhed.
Finans- og banksektoren forhindrer udviklingen af bæredygtig produktion, fordi den investerer de fleste penge i spekulation.
Det er uretfærdigt og uhensigtsmæssigt.
Det er blevet vanskeligere for almindelige virksomheder at låne penge, og det gælder især virksomheder, som arbejder på at skabe nye sociale og miljørigtige løsninger.
Derfor er det blevet svært at etablere nye produktionsvirksomheder.
Finans- og banksektoren opererer på mange måder, der ikke er i overensstemmelse med et bæredygtigt samfunds interesser.
Tværtimod fremmer det nuværende system ulighed, stigende gæld, ustabilitet og økonomiske kriser.
Derfor er der brug for forandringer.
Reform af finans- og banksektoren
Finanskrisen viste, hvordan den finansielle sektor kunne tvinge hele den globale økonomi i knæ.
Derfor skal staten tage kontrollen med pengeskabelsen tilbage fra de private banker.
Den proces vil Alternativet bakke op om ved at dele finans- og banksektoren op i to sektorer.
En med almindelige forretningsbanker og en anden med de øvrige finansielle institutioner.
Forretningsbanker skal udelukkende betjene husholdninger og erhvervsvirksomheder.
Det er afgørende, at de er stabile og sikrer de penge, som opspares.
Derudover skal der være muligheder for at tage lån på rimelige vilkår.
Derfor skal forretningsbanker ikke arbejde med usikker spekulationsvirksomhed.
En sådan omlægning vil ikke kun gavne borgere, men også erhvervsvirksomheder.
For at sikre borgernes og erhvervsvirksomhedernes penge, skal Danmarks Nationalbank have ansvaret for, at forretningsbanker med stort indlånsunderskud holdes under ekstra opsyn.
På samme måde skal Nationalbanken sikre, at underskudsramte banker betaler en strafrente, som det allerede er almindelig praksis i Sverige.
Alternativet ønsker samme fremgangsmåde indført i Danmark.
Ved at lave en opsplitning mellem erhvervsbanker og øvrige finansielle institutioner, kan vi indføre en statsgaranti på alle indlån.
Går en bank konkurs, skal det ikke være borgeres eller virksomheders penge, der mistes.
Det synes Alternativet kun er rimeligt.
Desuden vil Alternativet på kort sigt indføre skat på finansielle transaktioner og forbyde spekulationsforetagender såsom hedgefonde og kapitalfonde samt de finansielle instrumenter, der har været årsag til finanskrisen.
På længere sigt vil Alternativet arbejde for at indføre stærkere kapitalkontrol, så private investorer og spekulanter ikke har mulighed for at overtage kontrollen med nationaløkonomier i de enkelte lande.
På den måde kan vi forhindre en spekulation og sikre, at vi i højere grad end i dag har demokratisk kontrol med økonomierne.
100 pct. reservekrav til banksystemet
I Alternativet foreslår vi at nedsætte en arbejdsgruppe, der skal undersøge mulighederne for at omlægge pengesystemet til ’fuld reserve’ banksystem.
Under sådan et system kan bankerne kun udlåne penge ud, som de allerede har modtaget gennem kundernes indskud eller via lån fra nationalbanken.
Det er således et system i tråd med, hvordan de fleste personer allerede tror, at pengesystemet fungerer.
Banker vil selvfølgelig stadigvæk have en rolle i samfundet, men vil nu skulle tilbyde et incitament for borgerne til at vælge at placere deres penge i banken frem for neutralt hos nationalbanken.
Under det nuværende pengesystem skabes og styres pengemængden af de private banker.
I praksis foregår dette ved, at der hver gang en person modtager et lån, så indsættes et tilsvarende beløb på personens konto i den selv samme bank, hvormed nye penge er skabt ud af ingenting.
Ud fra gældende jura er dette kontoindestående et tilgodehavende - et bevis på, at personen, som modtog lånet, på et senere tidspunkt kan hæve ’rigtige’ penge i form af kontanter skabt af nationalbanken.
I praksis er det dog efterhånden udelukkende disse tilgodehavender, der benyttes som penge.
Udover de umiddelbare fordele som, at man ikke længere tvinges til at låne sine penge til bankerne, hver gang man modtager en betaling, vil et betalingssystem direkte via Nationalbanken udenom normale banker også have en række af afledte effekter: det vil blive lettere og hurtigere at overføre penge, da transaktioner vil ske udenom bankernes bureaukratiske og langsommelige afviklingssystemer, og dermed også meget billigere at overføre penge. Samtidig vil det betyde, at den enkelte borger får større ejerskab over sine egne penge, da man ville kunne fravælge at være en del af bankernes kreditsystem.
Samfundsmæssigt vil systemet medføre en mere stabil pengemængde, lavere boligpriser, større lighed og at gevinsten ved at skabe penge vil tilfalde fællesskaber i stedet for en lille bankelite.
Udfordringen ved overgangen til et pengesystem som ikke direkte er baseret på gæld, er den delvise afvikling af den nuværende gæld på en hensigtsmæssig måde.
En måde at løse dette problem på kan være at understøtte en pengepolitik, hvor man langsomt spenderer nye penge fri af gæld ind i økonomien.
En beslutning, der dog skal tages varsomt og med separation mellem dem, der vedtager, hvor mange penge der skal spenderes ind i økonomien, og dem der vedtager, hvad disse nye penge skal spenderes på.
I dag er det de store banker, der gennem deres kreditvurderinger både beslutter, hvor mange og hvor nye penge skal hen i økonomien.
Derudover er der en frygt for, at der ikke vil være nok kreditter i systemet, da de fleste mennesker blot vil holde deres penge i nationalbanken. Her kan blot refereres til, hvor dårligt bankerne i dag varetager denne opgave.
Kun ca. 12 % af bankernes udlån går i dag til virksomheder, hvoraf en stor del oven i købet er betinget af garantier fra statens vækstfond.
Bankerne udlåner i dag i hel overvejende grad kun med pant i allerede eksisterende aktiver - primært til boliger.
Et fuldt reserve-system vil bedre kunne underbygge nye metoder at finansiere iværksættere og virksomheder på, udenom det traditionelle banksystem, f.eks. via crowdfunding.
DANKMARK SOM FOREGANGSLAND FOR BÆREDYGTIG ØKONOMISK POLITIK
Alternativet vil arbejde for, at bæredygtig omstilling også internationalt får langt højere prioritet.
Danmark skal være et foregangsland for bæredygtig økonomisk politik.
Globaliseringen og den internationale konkurrence betyder i dag, at det er meget svært for et enkelt land som Danmark at gennemføre en seriøs bæredygtig omstilling.
En af de globale udfordringer, der nødvendigvis skal håndteres i internationalt regi, er, at virksomheder i dag kan producere billigere i lande med lave økologiske og sociale standarder.
Verdens Handelsorganisation (WTO), EU-traktaten og en evt. kommende frihandelsaftale med USA giver multinationale selskaber uhindret frihed til at flytte penge over grænser.
Derved undergraves nationalstaternes kontrol over deres økonomi og i forlængelse heraf også omstillingen til et bæredygtigt samfund.
Det vil Alternativet arbejde intensivt for at ændre.
Alternativet vil desuden arbejde for, at der globalt set er høje sociale og miljømæssige standarder, og for at multinationale virksomheder tager ansvar for de samfund, de er en del af.
Multinationale virksomheder skal, ligesom andre virksomheder, sikre ordentlige arbejdsvilkår, tage miljømæssige hensyn og betale skat.
International lovgivning og samarbejdsaftaler skal sikre finansiel gennemsigtighed, opgør med skattely og at multinationale virksomheders skattebetalinger afspejler omsætningen i det enkelte land.
Internationale bæredygtighedsreformer
Alternativet vil arbejde for at ændre reglerne og prioriteringerne i Verdens Handelsorganisation (WTO) og i EU, så bæredygtighed bliver topprioritet.
Vi vil ændre de nuværende internationale regler i WTO, hvor et land uden konsekvenser kan fortolde importerede produkter, der er produceret under lavere miljømæssige eller sociale standarder end dem, der gælder nationalt.
En sådan ændring vil have to vigtige konsekvenser; 1) Der vil blive skabt incitamenter til at stille højere miljømæssige og sociale standarder til landes virksomheder, fordi de er beskyttet mod uretfærdig og ulige konkurrence udefra,
og 2) Der vil blive skabt incitamenter til, at udenlandske producenter forbedrer deres miljømæssige og sociale standarder, hvis de ønsker adgang til ”foregangslandes” markeder.
Danmark bør ligeledes indenfor EU-medlemskabet arbejde på, at bæredygtighed bliver prioriteret højere end økonomisk vækst.
EU er muligvis den eneste organisation i verden, der har tilstrækkelig gennemslagskraft til at føre an i forhold til sådanne nødvendige globale reformer.
Hvis EU tager føringen, er vi ikke i tvivl om, at andre lande vil følge med.
EU har en enestående historisk mulighed for at lede menneskeheden, og det er vigtigt, at institutionen ikke svigter sine befolkninger i denne altafgørende stund.
Retspolitik
Vision for retspolitik
En alternativ straffe- og offerretspolitik – en empatisk, bæredygtig og forebyggende indsats ved personfarlig kriminalitet.
Alternativets straffe- og offerretspolitik tager afsæt i en helhedsorienteret vision, der sigter mod at styrke såvel individets som samfundets tryghed og sociale bæredygtighed.
Generelt ønsker vi en mere holistisk indsats, der især prioriterer forebyggende indsatser, offerets behov og rettigheder samt gerningsmandens resocialisering.
Det er velkendt, at et fængselsophold kan svække den indsattes muligheder for at bryde med en kriminel løbebane.
Hvis vi skal styrke trygheden i samfundet er det imidlertid vigtigt, at fængselstiden i højere kan hjælpe de indsatte til at blive lovlydige.
Alternativet vil prioritere den indsattes resocialisering for at forhindre ny kriminalitet i at opstå, men anerkender selvfølgelig, at der skal være en fornuftig balancegang mellem den dømtes resocialisering og den forbrydelse, som vedkommende skal straffes for at have begået.
Overordnet set tager Alternativets straffe- og offerretspolitik udgangspunkt i tre fokusområder:
For det første vil vi investere mere i forebyggelse af den simple årsag, at forebyggende indsatser kan reducere og forhindre forbrydelser og kriminalitet i at opstå.
Forebyggelse er altså et middel til et tryggere og bedre samfund.
For det andet vil vi styrke støtten til den forurettede samt den forurettedes rettigheder, så vedkommende hurtigst muligt kan vende tilbage til sit normale liv.
At hjælpe ofrene tilbage til en tryg hverdag er en central mærkesag for Alternativet.
Og for det tredje vil vi – fordi vi netop betoner behovet for en helhedsorienteret indsats – prioritere resocialisering af gerningsmændene, så de kan genindtræde i samfundet, når de er klar til at blive en del af fællesskabet igen.
Resocialiseringen skal styrkes på baggrund af forskningsbaserede tiltag, som vi ved virker, hvilket bl.a. betyder, at der skal skabes bedre rammer for frivillige, sociale og pædagogiske indsatser allerede i fængslerne.
Kort sagt skal fremtidens straffepolitik i højere grad bygge på (rets)fornuft frem for (rets)følelse.
Forslag
Udarbejdelse af en særskilt lovgivning som forurettede kan støtte ret på, der ikke er bundet til straffeloven.
En sådan lovgivning skal på linje med EU’s offerdirektiv sikre, at forurettede bl.a. har:
Krav om skriftelig bekræftelse af anmeldelse af et strafbart forhold, med angivelse af de væsentligste dele af den anmeldte forbrydelse, og krav om oversættelse af anmeldelsen til et sprog, som vedkommende forstår.
Krav om oversættelse af afgørelser, der slutter straffesagen og de skrivelse, der orienterer den forurettede om retssagen.
Krav på individuel vurdering med henblik på at identificere særlige beskyttelseshensyn, hvilket ikke er lovfæstet i dag, men dog skønnes at være praksis.
Krav på, at all kommunikation skal ske på et enkelt og letforståeligt sprog, hvilket ikke er lovfæstet, men dog skønnes at være praksis.
Krav på adgang til at være ledsaget af en person, som forurettede selv har valgt, hvilket ikke er lovfæstet i dag, men skønnes at være praksis.
Krav på social, juridisk og psykologisk støtte under og efter retssagen.
Ret til erstatning, der ikke må være betinget af overholdelse af korte tidsfrister.
Øget brug af konfliktråd efter Norsk forbillede.
I Norge fungerer mægling som alternativ til en retssag, og den aftale, parterne indgår, erstatter – såfremt gerningspersonen lever op til den – en strafferetlig sanktion.
I Danmark fungerer konfliktråd som et supplement til den almindelige sagsbehandling ved retten, men der kan dog ved strafudmålingen tages hensyn til, at den tiltalte har deltaget i konfliktråd.
Erfaringerne med konfliktråd frem for straf er gode, fordi offeret får lettere ved at bearbejde sin angst og gerningsmanden omvendt bliver bevidst om de konsekvenser, som hans eller hendes handlinger har haft.
En genoprettende straffeattest
Tidligere straffedes mulighed for at genindtræde i samfundet skal forbedres.
Der skal nedsættes et udvalg, der skal undersøge muligheden for en mere tidsvarende og social genoprettende straffeattest.
Skat
Vision for Bæredygtig Skat
Alternativet vil arbejde for en grøn skattepolitik med social og økonomisk balance.
Det er et vigtigt element i bevægelsen hen imod en bæredygtig omstilling af samfundet, hvor der er fokus på både den sociale, den økonomiske og den miljømæssige bundlinje.
Vi vil gøre op med det enøjede syn på vækst og økonomi.
Økonomien er ikke målet i sig selv, men et middel til at skabe et godt og bæredygtigt samfund i balance.
En af Alternativets kerneværdier er gennemsigtighed.
Det skal også gælde i skattesystemet.
Skatter, moms og afgifter skal give mening, og det skal være let at forstå, hvilket formål den enkelte afgift tjener.
Er en skat forældet - eller rammer den skævt i forhold til formålet - skal den selvfølgelig afskaffes eller modereres.
Det vil både skabe større tillid og opbakning til skattesystemet.
Skatter, moms og afgifter udgør det økonomiske grundlag for samfundets indtægter.
Hvis vi ikke får penge ind, har vi ikke penge til offentligt forbrug og investeringer i miljø og mennesker.
Men skattesystemet er mere og andet end bare regulering af indtægter.
Skat og afgifter er også et redskab til at bakke op om gode beslutninger og vaner, der kan understøtte den samfundsudvikling, vi ønsker.
For eksempel kan vi skubbe på en bæredygtig omstilling, ved at lægge afgifter på det, der forurener, og gøre det mere interessant at vælge mere miljøvenlige løsninger.
Alternativet er en globalt orienteret bevægelse – fordi vi lever i et globalt samfund.
I dag er det alt for let for multinationale selskaber og store kapitalfonde at flytte kapital rundt for at udnytte forskellige landes skattelovgivninger.
Selvom nogle lande kan se en kortsigtet gevinst i det, er det på længere sigt et kapløb mod bunden, hvor nationalstaterne og fællesskabet taber, og de multinationale selskaber og store kapitalfonde vinder.
Det skal vi forhindre.
Alternativet vil nytænke den måde de nationale og internationale skattesystemer er indrettet på, så de bliver mere bæredygtige.
For at opnå det, skal der ikke blot samarbejdes på tværs af den offentlige, den private og den frivillige sektor, men også på tværs af landegrænser.
Ikke mindst fordi klimakrisen er en fælles global udfordring, der kalder på fælles mod og vilje til globale løsninger.
De seneste ti år er der sket en skævvridning af det danske samfund.
Det ses både ved, at den økonomiske ulighed er steget siden 00’erne og på den skævvridning, der er sket mellem by og land.
Det er både socialt uretfærdigt og problematisk for sammenhængskraften i det danske samfund.
På den baggrund vil Alternativet bruge skattesystemet til at skabe rammerne for et mere lige samfund.
For at opnå dette, vil vi skattemæssigt sætte ind på de tre bundlinjer:
Den økonomiske bundlinje
I et bæredygtigt samfund er der også balance på den økonomiske bundlinje.
Men det er vigtigt, at den balance hviler på et fair system, hvor man beskatter indkomster og kapitalgevinster løbende, understøtter iværksætteri og har bæredygtige selskabsskatter både nationalt og internationalt.
Skat, moms og afgifter er noget, vi giver til hinanden – noget, vi bruger til at finansiere fællesskabet, så vi alle kan nyde godt af uddannelse, velfærd, infrastruktur, sikkerhed og kultur.
Målsætningen om en bæredygtig økonomisk bundlinje i balance kan for eksempel tilvejebringes ved:
Skattestoppet på ejendomsværdiskat ophæves.
Ophævelsen af skattestoppet skal ske som et led i en omfattende reformering af skatten på fast ejendom, herunder reduktion af rentefradraget.
Ophæver man skattestoppet for ejendomsværdiskat, kan det både bidrage til finansiering af statens udgifter og være med til at stabilisere ejendomsmarkedet.
Ejendomsværdiskat og grundskyld kan på længere sigt erstattes af en enkelt ejendomsskat, der fordeles mellem stat og kommune, og som tager hensyn til områder som f.eks. miljøcertificering.
Indførelse af differentierede selskabsskattesatser.
Herunder skatteincitamenter for selskaber, der bidrager til den bæredygtige omstilling.
Det kan være lavere skattesatser eller øgede fradrag.
En skat på finansielle transaktioner
Eventuelt med et ejertidskrav på avancerede finansielle produkter for at undgå spekulation og high frequency trading.
Den Sociale Bundlinje
Alternativet vil arbejde for et socialt balanceret skattesystem, så ingen bliver ladt i stikken.
Den sociale bundlinje handler om mere end social ulighed.
Den handler også om social sammenhæng i en kompleks verden, ligesom den også handler om gennemsigtighed.
Man skal ikke nødvendigvis være skatteadvokat for at kunne forstå sin selvangivelse.
Alternativet vil også arbejde for, at der er rimelige høringsfrister i forbindelse med udarbejdelse af skattelovgivning, så virksomheder altid kan have tillid til skattemyndighederne.
Alternativet vil arbejde for, at fradragssystemet forenkles og reduceres, så det bliver lettere for den enkelte borger at udregne og forstå sin personlige skat.
Samtidig vil vi arbejde for at forbyde SMS- og hurtiglån med urimelige renter, så folk i en presset situation ikke optager uholdbare lån.
Derudover vil Alternativet arbejde for en socialt balanceret afgifts- og momsreform, der tager hensyn til dem med færrest midler, så længe det ikke går ud over miljø, klima og sundhed.
Det kan for eksempel ske ved:Indførelse af en mærkeordning til selskaber, der fører en åben og samfundsvenlig skattepolitik.
Mærkeordningen kan tænkes sammen med andre emner, såsom klimapolitik, kædeansvar og praktikpladser.
Vi skal undersøge, hvordan man kan etablere en sådan mærkeordning på bedst mulig måde, med inddragelse af erfaringer fra andre ordninger og ønsker fra civilsamfund og erhvervsliv.
Lavere skatter for de laveste indkomster.
Det kan eksempelvis være en forhøjelse af personfradraget eller en lettelse af Arbejdsmarkedsbidraget.
Et moms- og afgiftssystem med forskellige satser på forskellige varer.
Eksempelvis lavere moms på frugt, grønt og nødder og højere afgifter på tobak, alkohol, slik og sodavand.
På længere sigt vil Alternativet arbejde for en ændring i EU-momsdirektivet, der vil gøre det muligt at have nul-moms på eksempelvis økologiske varer, så alle kan have et sundt og bæredygtigt forbrug.
Den miljømæssige bundlinje
Alternativet vil bruge moms og afgifter som et aktivt redskab i arbejdet for en seriøs bæredygtig omstilling på miljøområdet.
Alternativet ønsker et afgiftssystem, der afspejler ønsket om længere holdbarhed på vores materielle forbrugsgoder, et øget fokus på reparation, service og vedligeholdelse og et system der understøtter denne udvikling.
Det skal kunne betale sig at reparere vaskemaskinen – eller at få en anden til det – i stedet for bare at købe en ny.
Alternativet ønsker at fremme en cirkulær økonomi gennem skatter og afgifter.
Afgifter på naturressourcer må bringes op på et niveau, der gør det langt mindre rentabelt at hente naturressourcer ud af jorden.
Det vil gøre genanvendelse langt mere attraktivt for virksomhederne.
Samtidig kan det skabe grobund for, at nye arbejdspladser kan spire frem med opgaver inden for genanvendelse, reparation og vedligeholdelse af eksisterende produkter.
Det er klart, at afgifter kan medføre adfærdsændringer, der resulterer i færre indtægter til statskassen.
Hvis skattesystemet er indrettet rigtigt, er disse adfærdsændringer dog positive – f.eks. hvis borgere og virksomheder begynder at forurene mindre på grund af afgifter.
Derfor er det vigtigt hele tiden at følge udviklingen, så afgifterne passer til det samfund, de er en del af.
Denne bevidste styrkelse af miljøet gennem skatter og afgifter skal ses i sammenhæng med Alternativets ønske om et nyt vækstbegreb.
Nogle af de konkrete initiativer kan f.eks. være:
En grøn afgiftsreform og et afgiftssystem, der har positiv effekt på miljømæssige bundlinje.
Vi kan fx gøre det billigere at forbruge på en måde, der tilgodeser vores klode, ligesom vi kan gøre det dyrere at forbruge på en måde, der skader den.
Det kan bl.a. ske ved at indføre en ressourceafgift og ved at hæve afgifterne på fossile brændstoffer.
Afgiftsreformen skal give borgere, virksomheder og stat forudsigelige rammevilkår og mulighed for økonomisk planlægning.
Alternativet arbejder også for, at en del af provenuet for afgifterne sendes tilbage til virksomheder og borgere, som foretager målrettede investeringer i en grøn omstilling.
På den måde, bidrager afgiftssystemet til en bæredygtig omstilling på både den korte og lange bane.
Det kan eksempelvis være en beboerforening, der investerer i solceller til foreningens ejendomme.
En omlægning af bilafgifterne.
Omlægningen skal ses i sammenhæng med indførelse af roadpricing og bedre kollektiv trafik.
Omlægningen sker på baggrund af en målsætning om lavere afgifter på biler, der ikke er afhængige af fossile brændstoffer - eksempelvis elbiler.
Samtidig skal omlægningen ikke gøre det dyrere at bo udenfor de større byer.
En grøn iværksætterobligation, hvor renter og kursgevinster er skattefrie, så det bliver nemmere og gunstigere for borgere og pengetanke at investere i grønne start-ups.
Formålet er at øge udbuddet af kapital, målrettet nystartede virksomheder, der arbejder med grøn omstilling.
Skole og uddannelse
Vision for uddannelse og livslang læring
Alternativet ønsker et samfund, hvor uddannelse er for både hoved, hænder og hjerte.
Uddannelse skal kunne favne og styrke både håndværksmæssige, åndelige og boglige evner.
Der skal være plads til både personlig indsigt og fagligt udsyn.
Til dyb kundskabslære og kreative og kunstneriske processer i en integreret og uadskillelig helhed.
Læring er en personlig og unik proces.
Uddannelsesrejsen skal ikke gå den lige vej, men være skæv og bugtende.
Vi lærer på forskellige måder og i forskellige hastigheder.
Vi skal ikke længere lære i takt.
Derfor skal vi gøre plads til den tidsforskudte, personlige og slingrende læringsproces.
Uddannelse og livslang nysgerrighed skal ruste børn, unge og voksne til at møde en fremtid, som ingen kender, men hvor ambitionen er et bæredygtigt samfund, som er båret af meningsfulde og forpligtende fællesskaber og en fælles opgave i at passe på jordens ressourcer.
Derfor er det helt essentielle formål med uddannelse at skabe de bedste vilkår for meningsfuld og forandringsorienteret læring.
Elever og studerende skal kunne omsætte viden og indsigt, så det skaber værdi for andre.
De skal sættes i stand til tænke kreativt, skabe forandring og løse konflikter.
De studerendes undervisningsmiljø skal være kendetegnet af en høj engagementskultur med personlig feedback, balance mellem teori og praksis, såvel mellem kundskaber og kreativitet, fokus på den enkeltes trivsel og tryghed, kunst og kultur som forudsætning for al læring samt dynamiske samspilsrelationer med det omgivende samfund.
Med de udfordringer, vi som samfund står overfor, har vi brug for al den kreativitet, entreprenante energi, kritiske og empatiske tænkning og handlekraft, som vi individuelt og i fællesskab kan mønstre.
Derfor skal uddannelsesprocessen være båret af engagement, modet til at turde fejle og nysgerrighed. Samtidig skal uddannelserne tilbyde elever og studerende et fundament, som består af kritik, empati, livsdannelse og medborgerskab, både i et teoretisk og praktisk snit.
Ud fra dette skal elever og studerende forholde sig til, hvilket samfund, de gerne vil bidrage til, og hvordan.
Det er svarene på disse spørgsmål, som skaber de forandringer, morgendagens unge mennesker bringer frem.
For at kunne skabe et læringsrum, hvor denne vision er mulig, kræver det, at vi fra politisk hold tør slippe tøjlerne og give friheden til uddannelse tilbage.
Vi skal have tillid til institutionernes ledelse og undervisernes faglige engagement.
Vi skal tilbyde eleverne og de studerende fleksible uddannelsesforløb.
Og vi skal sætte langt størstedelen af forskningen fri.
Det er tid til at anskue uddannelse som den katapult, der skyder studerende af sted, som er stolte af sig selv og engagerede i at skabe en bæredygtig fremtid. Det er tid til at eksperimentere!
Alle uddannelsesinstitutioner skal formulere en ekstern netværksstrategi
Alle uddannelsesinstitutioner fra folkeskolen over ungdomsuddannelserne til de videregående uddannelser skal formulere en egentlig netværksstrategi.
Det vil sige, at institutionen skal tage stilling til, hvilke miljøer, virksomheder, institutioner, forskningsmiljøer, tænketanke og enkeltpersoner, der er relevante for fagligheden det givne sted.
Ikke bare på lokalt plan, men også nationalt og internationalt.
En sådan bevidst netværks- og samarbejdsstrategi skal være med til at sikre, at der bliver bygget den nødvendige videns- og erfaringsbro mellem den enkelte uddannelsesinstitution og den faglige, kulturelle, sociale og politiske omverden.
Og sammen med disse identificerede nøgleaktører udvikle samarbejdsprojekter til gavn for de studerendes og institutionens medarbejderes faglige udvikling.
Forbedring af evalueringskulturen
Alternativet foreslår en reform af karaktersystemet, hvor 12-skalaen suppleres med en mere personlig evaluering og en faglig feedback.
Både på folkeskolerne og på ungdomsuddannelserne er udarbejdelsen af de nuværende elevplaner et skridt i den rigtige retning.
Men også på de videregående uddannelser skal vi bevæge os mod et mere individuelt responssystem, hvor fokus er lige så meget på den studerendes faglige og personlige udviklingspotentiale som på den konkrete faglige præstation.
EN ÅBEN OG FRI GRUNDSKOLE
Alternativet vil sætte skolerne fri.
Det vil vi, fordi vi ønsker at skabe forudsætningerne for et mangfoldigt spektrum af forskellige grundskoler rundt om i landet.
Vi skal skabe rum for, at den enkelte skole selv kan træffe beslutning om, hvordan den ønsker at være skole, herunder indholdet af hverdagen, de strukturelle rammer for skoledagen og egen profil.
Grundskolen skal være en skole, hvor både boglige færdigheder, håndværksmæssige, kunstneriske og kreative kundskaber samt de personlige og åndelige evner tildeles lige stor vægt og betydning i skolens hverdag.
Det betyder, at elevernes læring og udvikling i de forskellige fag skal have lige stor vægt og anerkendelse. En ny evalueringskultur uden karakterer skal sikre, at eleverne får individuel feedback, så faglig udvikling og personlig indsigt understøttes i det brede felt af fag.
Grundskolen skal åbne sig for omverdenen og involvere en mangfoldighed af erfaringer fra lokalsamfundet.
En skole er lokalt forankret og bør fungere som et samlingspunkt og åbent medborgerhus. Skolens bygninger skal være tilgængelige for lokalsamfundet, og omvendt skal lokalsamfundet indgå som en del af elevernes læring. Det kalder vi forpligtende fællesskaber.
Uddannelse for en bæredygtig fremtid forudsætter en grundskole, hvor børn lærer naturen at kende, at bruge den og at agere med respekt for naturens præmisser.
Alternativet ønsker gennem hele grundskolen obligatoriske forløb, der skal styrke elevernes forståelse af og praktiske erfaring med klimaforandringer, miljø og økologi.
Også den demokratiske bæredygtighed skal styrkes hos eleverne i grundskolen.
Det betyder, at skolen skal eksperimentere med demokratiske processer i praksis, der udvikler elevens inddragelse og medbestemmelse.
Eleverne skal som kollektiv enhed have mulighed for at sætte deres aftryk på skolens profil, indretning og organisering.
Elevernes livsdannelse, åndelige indsigt og udsyn skal udvikles gennem erkendelsesundervisning, der skal styrke elevernes evne til at mærke sig selv som mennesker og deres forhold til omverdenen.
Der skal undervises i forskellige livssyn, i demokratisk forståelse og deltagelse, i menneskelig empati og udfordringer af etablerede fordomme.
Eleverne skal ikke bare lære at indgå i samfundet, men skal også rustes til at være medskabere af det.
Derfor skal iværksætteri, entreprenant tænkning og skaberkraft være en del af grundskolen sammen med opbygningen af den faglige viden.
Eleverne skal lære at udfordre og omskabe de eksisterende rammer og være forandringsskabende og handledygtige.
Skolen som en aktiv del af lokalsamfundet
I Alternativet hylder i ideen med den åbne skole og ønsker derfor et endnu stærkere fokus herpå.
Skolen skal åbne sig for omverdenen og involvere en mangfoldighed af perspektiver og erfaringer.
Vi ønsker, at skolen skal fungere som et lokalt samlingspunkt og åbent medborgerhus, hvor flere tager del og kommer for at lære.
Det kan f.eks. foregå ved, at skolen stiller lokaler og faciliteter til rådighed for lokale foreninger, iværksættere og frivillige, som til gengæld kan bidrage til undervisningen i håndværk, iværksætteri, bæredygtig udvikling, og meget mere.
Vi ønsker også at bevare de lokale skoler i det hele taget, da de er med til at give energi og mening til lokalsamfundet.
Ved at styrke de lokale skoler, skaber vi samtidigt bedre forudsætninger for at små- og mellemstore byer kan fastholde og tiltrække nye borgere.
Den bæredygtige skole
Alternativet ønsker, at grundskolen nærer den ydmyghed, som menneskeheden og jorden har brug for.
Skolen skal lære eleven at passe godt på planeten, fordi vi ikke kan bruge ubegrænset løs af ressourcerne, når vi lever på en planet med begrænsede ressourcer.
Derudover skal skolen inspirere eleven til at se naturen som vores ansvar, men ikke vores ejendom.
Dette skal ske ved, at eleven ikke blot læser om naturen i en bog, men faktisk kommer ud og mærker og føler den. Kort sagt skal eleven ud i naturen, og naturen skal ind i eleven.
Kun på den måde kan vi (ud)danne vores kommende samfundsborgere til at passe godt på vores klode.
Derfor vil vi arbejde for: ”Bæredygtighed, klima og økologi” som obligatorisk fag fra 0. – 9. klasse.
I dette fag skal eleverne undervises i klimaforandringer, miljø og økologi.
Faget skal belyse årsager til og perspektiver på klimaforandringerne, både nationalt og globalt, samt skabe rum for løsningsmuligheder på både mikro- og makroniveau.
Obligatorisk naturskole. Med inspiration fra Varde Kommune bør alle grundskoler indeholde obligatorisk naturskole fra 0. – 9.klasse.
Skolehaver i alle danske grundskoler.
Alle grundskoler bør have økologiske skolehaver, hvor årstidens grøntsager dyrkes og indgår i skolens kost.
Lige anerkendelse og vægtning til de håndværksmæssige fag
Mere anerkendelse af forskellige kompetencer, intelligenser og færdigheder: Konkret på vægtning i feedback og evaluering.
Kreative og åndelige fag skal tildeles samme betydning og værdi som boglige fag, fordi iværksætteri, kunst, kultur, erkendelse, dannelse og innovation kommer til at spille en stadigt stigende rolle i fremtidens bæredygtige samfund, hvor den næste generation skal være i stand til at skabe deres egne jobs, mere end at tage et, der allerede findes.
Derfor skal vægtningen gentænkes, og også de kreative og åndelige talenter skal ses og anerkendes.
Det skal være lige så sejt at være god til sløjd og iværksætteri som at være god til dansk eller matematik. Det betyder, at evalueringskulturen skal ændres.
FLEKSIBLE OG HELHEDSORIENTEREDE UNGDOMSUDDANNELSER
Alternativet ønsker, at ungdomsuddannelserne skal understøtte, styrke og udfordre elevernes faglige og personlige engagement og nysgerrighed.
Derfor skal vi skabe fleksible ungdomsuddannelser, hvor eleverne har friheden til vælge de studieretninger, der passer til deres interesser og drømme om fremtiden.
Og så skal der være plads til både at vælge og at vælge om igen.
Alle ungdomsuddannelser skal understøtte et helhedssyn på faglighed, så kundskabslære og kreative processer forstås og praktiseres i en uadskillelig sammenhæng.
På ungdomsuddannelserne skal kreative processer, projektarbejde, kunst og kultur og tværfaglighed gå hånd i hånd med den dybe kundskabslære.
Trivsel og et godt fysisk og psykisk undervisningsmiljø er forudsætningen for god faglig og personlig udvikling.
Fokus på karakterer skal begrænses, og der skal eksperimenteres med flere karakterfrie forløb. Karakterer bør alene anvendes som pædagogisk værktøj og ikke som styringsinstrument.
Derfor er det nødvendigt at eksperimentere med alternative optagelseskrav til de videregående uddannelser – f.eks. i form af optagelsesprøver.
Det er elevernes faglige og personlige udvikling, mål og drømme, der skal være i centrum for deres ungdomsuddannelse, ikke ønsket om en høj karakter.
Ungdomsuddannelserne skal være et sted, hvor også elever med håndværksmæssige evner og ambitioner kan videreudvikle sig på erhvervsskoler, præget af faglig stolthed.
Valget af en erhvervsuddannelse skal ikke være grundet i en mangel af andre muligheder, men være et valg præget af ambitioner og talent.
Erhvervsliv og civilsamfund skal være modige i samarbejdet med erhvervsskolerne og de øvrige ungdomsuddannelser, så eleverne kan komme ud i samfundet og lære i praksis under deres uddannelse.
Flere praktikforløb samt et styrket fokus på håndværk i folkeskolen er sammen med obligatoriske netværksstrategier elementer, der kan bidrage hertil.
Ungdomsuddannelserne skal uddanne de unge til at være medskabere af det bæredygtige samfund på et socialt og miljømæssigt plan.
Derfor skal alle ungdomsuddannelser sætte deres undervisning i en miljø- og klimamæssig kontekst, der skal styrke elevernes forståelse af og handlekraft over for klimakrisen, jordens knappe ressourcer og det ansvar, den enkelte har, for at bidrage til en grønnere jordklode.
Og så skal dannelse have en central plads i alle ungdomsuddannelser.
Med dannelse mener vi evnen til at blive menneske i og gennem samfundet.
Ungdomsuddannelserne har en betydning for den enkelte elevs dannelsesrejse.
Derfor ønsker vi at indføre et fælles dannelsesfag på alle ungdomsuddannelser.
Faget skal styrke og udvikle elevernes selvberoenhed, såvel som deres evner til at udfordre etablerede fordomme og strukturer og til at lytte til og samarbejde med andre.
Det kalder vi Kritik og empati.
Herudover skal eleverne sættes i stand til at være aktive og handledygtige medborgere i samfundet gennem en udvikling af deres demokratiske forståelse, kreativitet og entreprenante tænkning.
De unges iværksættertalenter og skaberkræfter skal styrkes, så de evner at møde en uvis fremtid med en stærk selvbevidsthed, forandringsevner og handledygtighed.
Overbygningsuddannelser med fokus på bæredygtighed for alle håndværksfag
Det skal indenfor alle håndværksfag være muligt at videreuddanne sig i retning mod bæredygtigt byggeri, produktion, design og produktudvikling.
Efteruddannelsen kan f.eks. udvikles i samarbejde mellem håndværksuddannelserne, design- og arkitektskolerne, DTU og IT-universitetet med det formål at opnå et nationalt uddannelses- og kompetenceløft for alle håndværksfag målrettet en bæredygtig omstilling af samfundet.
Styrkelse af det uformelle uddannelsesmarked
Når danske unge forlader uddannelsessystemet efter folkeskolen, ender de ofte på det uformelle uddannelsesmarked.
Det kan være på produktionsskoler, daghøjskoler, hos private aktører, i kommunal jobtræning eller hos ungdomsskolens heltidsundervisning.
I alt op mod 300 uformelle læringsorganisationer danner i Danmark ramme for over 20.000 unges hverdag.
Fælles for disse læringsorganisationer er, at de skal kvalificere de unge til at komme tilbage i uddannelse og arbejde.
Alternativet vil arbejde for en opkvalificering af det uformelle uddannelsesmarked, hvor de kommer i tættere kontakt med lokale uddannelser og virksomheder, der skal varetage de unges videre forløb.
De lokale uddannelser og virksomheder skal være med til at formulere, hvad de unge skal lære for at fastholde uddannelse og arbejde.
De uformelle læringsorganisationer skal på den måde blive eksperter i at fremelske netop de kvalifikationer hos de unge.
De relevante færdigheder skal trænes gennem praktikker, projektsamarbejder og andre initiativer, hvor unge kan møde de faglige og personlige krav, der er på ungdomsuddannelserne og arbejdspladserne.
Den læring, som unge modtager på de uformelle læringsorganisationer, dokumenteres, så de unge altid har dokumentation på det, de har lært.
Dermed styrkes de unges ejerskab til læringen, og den unge får mulighed for at vise, hvad han eller hun kan.
Grøn bæredygtighed, iværksætteri og kreativitet som læringsplatform og faglighed
På alle ungdomsuddannelser skal der indarbejdes projektforløb som har fokus på grøn bæredygtighed, iværksætteri og kreativitet.
Konkret kan det foregå ved, at der afsættes et antal fastlagte, men fleksible timer i løbet af skoleåret, hvor eleverne individuelt eller i grupper udvikler deres egen forretningsidé eller bæredygtige projekt, som gavner miljøet og lokalsamfundet.
Forretningsidéen, eller det bæredygtige projekt, skal føres hele vejen fra “idé til virkelighed”, og afslutningsvis skal resultatet præsenteres for et eksternt fagligt panel af lokale professionelle.
Alt efter emnevalg kan panelet bestå af iværksættere, forretningsfolk, organisationer eller offentlige institutioner, som vil vurdere projektet bæredygtighedspotentiale både økonomisk, socialt og miljømæssigt.
Projekterne kan med fordel udføres på tværs af uddannelsesinstitutioner.
Vision for videregående uddannelser
I Alternativet ønsker vi, at videregående uddannelser skal bidrage til at skabe innovative, nysgerrige, aktivt deltagende borgere, som tager medansvar for den fælles samfundsmæssige udvikling.
De videregående uddannelser skal give de studerende et afsæt til at udvikle bæredygtige løsninger på såvel sociale, økonomiske som miljømæssige parametre.
Socialpolitik
Vision for Social Bæredygtighed
Alternativet ønsker et dynamisk og engagerende samfund, der skaber social og sundhedsmæssig lighed og retfærdighed.
Vi skal alle have de bedste muligheder for at skabe et individuelt liv som del af fællesskabet, og alle skal kunne bidrage til fællesskabet.
Vi vil have et samfund, hvor der er plads til forskellighed og mulighed for udfoldelse for alle borgere.
Vi ønsker derfor at reorganisere samfundet, så ulighedskurven knækkes, og ligeværdet og tilliden befolkningsgrupperne imellem øges.
Vejen til et socialt bæredygtigt samfund går ikke blot gennem et øget fokus på materiel lighed og social tryghed, men også gennem menneskeligt ligeværd samt oplevelsen af at bidrage til samfundet og blive værdsat som individ.
Mennesker, der føler sig værdifulde, tager ansvar for sig selv og for samfundet og har bedre forudsætninger for at forholde sig til deres omverden.
I dag er der alt for mange mennesker, der af forskellige årsager er marginaliserede i forhold til det danske samfund.
Som individ kan det være svært at se, hvad man kan gøre for omstillingen til økologisk bæredygtighed, men vi bliver stærke gennem fællesskaber, og omstillingen vil nødvendigvis i stort omfang ske lokalt.
Det er derfor vigtigt at genskabe lokale fællesskaber og grupper, der kan handle sammen og sætte skub i omstillingen.
Bofællesskaber, økosamfund og foreninger er allerede godt i gang.
Der er eksempler på grupper i den uformelle økonomi (det civile samfund), som er vigtige aktører og bør støttes og udvides med flere lokale initiativer, der kan skabe forandring nedefra.
I Danmark har vi på mange områder allerede opbygget et stærkt velfærdssamfund og et godt udgangspunkt for udviklingen af et socialt bæredygtigt samfund
Men vi har også mange sociale udfordringer.
Det er, som om vi på nogle grundlæggende områder er gået i stå eller ligefrem er gået tilbage.
Misbrug af alkohol og narkotika er en udfordring og ensomhed er blevet et generelt problem i befolkningen.
Mange danske unge mistrives og føler sig marginaliseret.
Stress og brug af psykofarmaka er stigende og trygheden på arbejdsmarkedet er faldende.
Det er med andre ord i lige så høj grad en psykologisk som miljømæssig udfordring, vi står overfor.
Alternativet vil derfor udfordre den socialpolitiske dagsorden gennem modige eksperimenter.
Vi skal have fokus tilbage på trivsel, og vi skal turde at investere i mennesker.
BALANCE I HVERDAGEN
Alternativet ønsker et socialt bæredygtigt samfund, hvor den enkelte borger oplever, at livet er kendetegnet ved meningsfuldhed, livskvalitet og social betydning.
Alternativet vil arbejde for at danske småbørnsforældre får en langt bedre balance mellem familie og arbejdslivet end tilfældet i dag.
Det starter og slutter selvfølgelig hos den enkelte forælder.
Alle skal påtage sig deres forældreansvar.
Alternativet mener dog, at virksomheder, arbejdsmarkedets parter og ikke mindst den offentlige sektor skal påtage sig et samfundsansvar for, at vi skaber de bedst mulige rammer for et godt familieliv og dermed et godt børneliv.
Gennem de sidste 30 – 40 år er der sket en markant ændring af den måde, vi bor på, arbejder og lever vores liv.
Familielivet er ofte kendetegnet ved, at begge forældre har fuldtidsarbejde – uanset om de bor sammen eller ej.
Den tidligere opdeling mellem den tid, vi tilbringer på vores arbejdspladser, og det liv, vi lever sammen med familie og venner, er under opbrud.
Vi har fået en arbejdskultur og et familieliv, der for nogle er præget af store personlige glæder, men for andre er det forbundet med store udfordringer.
Nogle kan ikke forestille sig et bedre liv.
Andre kan ikke få arbejds- og familieliv til at hænge sammen.
Hverken socialt, økonomisk eller følelsesmæssigt.
Fleksibelt arbejdsliv
Alternativet ønsker et arbejdsmarked præget af større organisatorisk fleksibilitet og mangfoldighed.
En fleksibilitet og mangfoldighed, der afspejler de vidt forskellige behov, vi som mennesker har gennem et helt liv.
Der er perioder i ens liv, hvor man kan og vil arbejde meget.
Til gengæld er der også perioder, hvor man enten ikke kan eller vil arbejde på samme høje aktivitetsniveau.
Det skal derfor være muligt at spare sin arbejdstid op, hvis man i en periode yder en særlig arbejdsindsats.
De overskydende timer skal kunne sættes ind i en timebank, hvorfra de igen kan trækkes ud, hvis der er en periode i ens liv, hvor man arbejdsmæssigt gerne vil gå ned i tid eller holde helt fri.
Arbejdsmarkedet parter skal være med til at udvikle en timebankmodel.
30 timers arbejdsuge over en 10-årig periode
Alternativet ønsker sammen med arbejdsmarkedets parter at undersøge mulighederne for at sænke arbejdsugen til 30-timer over en 10-årig periode.
Det skal stå frit for den enkelte lønmodtager, om reallønsfremgangen skal konverteres til indkomst eller nedsat arbejdstid.
På denne måde bevarer lønmodtagerne deres købekraft men kan samtidig gradvist gå ned i tid.
Reformen skal gerne være fleksibel og supplere Alternativets forslag om en timebank, så lønmodtagere kan arbejde mere i visse perioder og mindre i andre.
Reformen vil bidrage til at løse tre centrale udfordringer.
Den første udfordring er arbejdsløshed, hvor nutidens 180.000 arbejdsløse får en større chance for at få et job.
Den anden udfordring er stress, hvor de 435.000 stressramte danskere kan få en bedre balance mellem arbejdsliv, fritid og familieliv.
Den tredje udfordring findes omkring klimaforandringer og miljøforurening, hvor danskerne får lettere ved at foretage bæredygtige valg såsom at f.eks. cykle og bruge kollektiv transport, deltage i deleøkonomi mv.
Økonomisk set vil reformen have forskellige omkostninger og indtægter.
På udgiftssiden vil der være faldende skatteindtægter fra lønarbejdere, der ikke oplever reallønsfremgang.
Der vil være behov for målrettet videreuddannelse for at undgå mangel på arbejdskraft i bestemte sektorer.
Det kan være fornuftigt at indføre forskellige støtteordninger, så virksomheder sørger for at hyre ny arbejdskraft frem for at presse de eksisterende medarbejdere hårdere.
På indtægtssiden kommer der færre udgifter til overførselsindkomster, fordi flere kommer i arbejde.
Der kommer færre sundhedsudgifter til stressramte, ligesom der spares mange penge i tabt arbejdsfortjeneste.
Desuden kan pensionsalderen på sigt stige, fordi nedsat arbejdstid medfører mindre arbejdsrelateret nedslidning.
Alternativet ønsker, at et muligt overskud på ordningen målrettes kompensation til lavindkomstmodtagere, så disse ikke rammes så hårdt af at gå ned i tid.
Flere eksperimenter med nye bo-, bygge- og leveformer
Boformer, som er designet omkring muligheden for social interaktion, er generelt meget populære, og Danmark har historisk set været foregangsland for eksperimenter med nye bo- og leveformer.
Den tradition ønsker Alternativet at styrke og bruge i arbejdet med omstilling til bæredygtighed.
Nye bo- og leveformer er nemlig en vej til at reducere vores samlede økologiske fodspor og samtidig opnå større menneskelig trivsel.
Allerede nu finder sådanne sociale og miljømæssige projekter sted rundt om i landet, men vi ønsker at gøre det langt nemmere for borgere at afprøve forskellige bo-, bygge- og leveformer – både på landet og i byen.
Det kunne ske ved at stille offentlig jord til rådighed, nemmere dispensation for landzoneloven, målrettede krav til lokalplaner og ved at yde bistand i form af vejledning, forskning samt økonomisk tilskud til etablering.
Alternativet ønsker også at prioritere offentlige investeringer i boligområder og projekter, hvor det sociale, økologiske og kulturelle er sammentænkt i helhedsløsninger designet til gavn for børn og voksne i alle aldre.
Vi mener desuden, at sociale behov skal tænkes mere ind i byplanlægning generelt, så der skabes naturlige og attraktive rum, hvor mennesker kan mødes, og det sociale liv kan udfolde sig.
INVESTERING I MENNESKER
Alternativet vil vende socialområdet på hovedet.
Vi skal i Danmark se udgifter på socialområdet som investeringer i mennesker; investeringer, som kommer os alle til gode.
Alle har ikke de samme grundvilkår, og det er vigtigt, at samfundet investerer i at give alle mennesker forudsætningerne for at skabe et godt liv.
Vi skal på socialområdet skabe de bedste forudsætninger for nye helhedsorienterede løsninger, som kan forebygge, at mennesker af forskellige grunde ender på samfundets sidelinje.
Bæredygtighed, både socialt og miljømæssigt, er naturligt forankret i lokalsamfundet.
Det er derfor naturligt, at bæredygtighedsinitiativer bør forankres lokalt og bruge det lokale engagement som en motor i omstillingsprocessen.
Samtidig skal vi sikre større træfsikkerhed i uddelingen af sociale midler.
I dag bliver pengene bliver delt ud uden klare mål for, hvilke sociale udfordringer de skal løse, og der bliver brugt alt for mange ressourcer på at opretholde et bureaukratisk system.
Det nuværende system giver ikke de bedste forudsætninger for skabelsen af nye helhedsorienterede løsninger, der målrettet løser sociale udfordringer.
Det skaber heller ikke viden om, hvad der virker, eller hvorfor det virker.
Det vil Alternativet ændre.
Fjerde sektor eksperimentalzoner
Vi står som samfund med et behov for massiv nytænkning.
Det er dog helt urealistisk at tro, at man fra politisk side kan tænke sig frem til optimale løsninger på de komplekse udfordringer, vi står overfor.
Alternativet mener derfor, at vi må leve os vej ind i fremtidens bæredygtige løsninger gennem modige og visionære eksperimenter.
Mange af de bedste bæredygtighedsinitiativer kommer i dag nedefra; fra græsrødder, sociale entreprenører og innovative virksomheder.
I Alternativet tror vi på, at de mest levedygtige løsninger vil komme fra folk, der er parate til at investere sig selv og deres penge i at skabe bæredygtige virksomheder og entreprenante lokalsamfund.
Staten spiller selvfølgelig en vigtig rolle i forhold til den grundlæggende infrastruktur, men vi tror især, det er i samspillet mellem borgere, virksomheder og stat, at banebrydende løsninger vil vokse frem.
Eksperimentalzonerne kan således ses som en form for entreprenante drivhuse for en helt ny slags initiativer bredt kategoriseret som 4. sektor- virksomheder.
Der forventes at blive tale om tre forskellige kategorier af eksperimenter.
Regionale, teknologiske eksperimenter, hvor nye bæredygtighedsløsninger udvikles og afprøves,
kommunale socialeksperimenter, hvor man f.eks. afprøver strategier for at mobilisere den ressource, de ledige udgør til brug for den store omstilling og lokale pionerprojekter i mindre skala (op til ca. 1.000 personer), som i et geografisk afgrænset område afprøver mere radikale løsninger, der rummer en kombination af økonomiske, sociale og teknologiske innovationer.
Man kan desuden forestille sig, at initiativet til eksperimenterne vil komme fra staten i form af et ønske om at afprøve forskellige bæredygtighedsstrategier i mindre målestok, eller fra græsrødder som ønsker at afprøve deres egne idéers levedygtighed i praksis.
Alternativet mener, at begge typer af initiativer har deres berettigelse, blot det kan sandsynliggøres, at de har samfundsmæssig relevans.
De græsrodsdrevne eksperimenters store styrke er, at borgerne selv er parate til at investere deres egen tid og penge i projekterne, hvilket sikrer ansvarlighed og entreprenørskab og formentlig også større levedygtighed på lang sigt.
I forsøget på at tænke ud af boksen, bør det i de mere pioneragtige projekter være muligt at eksperimentere med vidtgående ændringer såsom implementering aflokale pengesystemer, nye interne beskatningsmodeller, nye ejerskabsmodeller og nye regler for overførselsindkomster og håndtering af sociale problemer.
Eksperimenterne har til mål at frigøre engagement og kreativitet i befolkningen og vil naturlig- vis kun blive realiseret efter en gennemsigtig demokratisk beslutningsproces.
Bortset fra direkte projektstøtte bør pionerprojekter være udgiftsneutrale for det omgivende samfund.
De skal endvidere designes, så de har en fornuftig social balance og tjener et klart samfundsmæssigt formål.
Sociale investeringsfonde
Alternativet vil oprette sociale investeringsfonde, som skal arbejde målrettet med forebyggelse af sociale og sundhedsmæssige problemer.
De sociale investeringsfonde skal udvikle de bedste vilkår for skabelsen af nye forebyggende løsninger, og de skal skabe en ny forståelse for og brug af sociale midler.
De sociale investeringsfonde skal sætte klare målsætninger for investeringerne, og alle investeringer skal give viden om, hvad der virker, hvorfor det virker, og hvordan det virker.
Alternativet vil arbejde for, at vi hurtigst muligt får afprøvet sociale investeringsfonde i Danmark, så vi kan få erfaringer med, hvordan vi ændrer finansieringen af forebyggende arbejde fra udgift til investering.
ALLE SKAL KUNNE BIDRAGE TIL SAMFUNDET
Alt for mange mennesker har i dag ikke mulighed for at bidrage til samfundet med de ressourcer, de har, og regningen for den økonomiske krise er i alt for høj grad havnet hos samfundets svageste.
Det vil vi gøre op med.
Alternativet vil skabe et samfund, hvor alle mennesker er værdifulde og hvor der er tillid til at alle har lyst til at bidrage til fællesskabet.
Alle skal have mulighed for at deltage i arbejdsfællesskaber, uanset om det er som fuldtids- eller deltidsansat, i praktik eller som frivillig.
Vores beskæftigelsessystem skal reformeres, så systemet skaber de bedst mulige rammer for, at alle kan indfri deres potentialer.
Der skal ses på det enkelte menneskes ressourcer.
Vi vil fra kassetænkning til “mennesketænkning”.
Basisydelse uden modkrav i stedet for kontanthjælp
Alternativet ønsker at forenkle det nuværende system.
Kontanthjælpen skal erstattes af en fast basisydelse uden særlige kontrolforanstaltninger, og vi ønsker desuden  et opgør med den gensidige forsørgelsespligt for samboende, ikke-gifte partnere.
Borgerne bør behandles som individer, og der må ikke skabes urimelige barrierer for at modtagere af sociale ydelser kan flytte sammen med nye partnere.
Der skal i beskæftigelsessystemet være fokus på, hvordan vi bedst muligt kan støtte de personer, der har behov for det.
Beskæftigelsessystemet skal være en ressource, som borgere kan drage nytte af i form af rådgivning, vejledning og anden støtte.
Der skal ydes løbende vejledning og sparring med den enkelte, så vi ikke overlader folk udenfor arbejdsmarkedet til sig selv.
Beskæftigelsessystemet skal i langt højere grad tage hensyn til forskellige erhverv, herunder personer som har sæson- og projektansættelser.
Et eksempel er kunstnere, hvis tilknytning til arbejdsmarkedet ofte er præget af projektansættelser, og som har behov for at kunne udvikle og vedligeholde deres talent løbende.
I forbindelse med konverteringen af kontanthjælp ønsker Alternativet også at understøtte og styrke sammenhængen og fællesskabet i samfundet.
Alternativet ønsker at understøtte frivilligt arbejde i alle afskygninger.
Det kan være som besøgsven på plejehjemmet, lektiehjælp, træner i den lokale sportsklub, mentor for nye tilflyttere til landet og lignende.
Der skal altid være mulighed for at lave frivilligt arbejde, også selvom man er arbejdsløs eller på kanten af arbejdsmarkedet.
En markant forenkling af socialsystemet
På længere sigt ønsker Alternativet en markant forenkling af det nuværende system, så sygedagpenge, arbejdsløshedsunderstøttelse, kontanthjælp og pension erstattes af en basisydelse, med mulighed for nogle tillæg afhængig af borgerens aktuelle situation.
I tillæg hertil kan arbejdstagere så tegne arbejdsløshedsforsikringer, således at man kan opretholde sin indtægt ved kortere perioder af ledighed.
En overgang til et nyt system vil naturlig kræve grundig forberedelse og tid til tilpasning.
Formålet med forenklingen er at reducere de enorme ressourcer, sagsbehandlerne i dag bruger på at få afklaret klienternes status hver gang, der kommer lovændringer, eller klienten skifter fra en ydelse til en anden.
Som det er lige nu, viser praktiske erfaringer desuden, at psykisk sårbare mennesker får problemer, hver gang der skal skiftes ydelse og dermed sagsbehandler.
De mange forskellige systemer skaber et overdrevent fokus på diagnoser og ekspertudtalelser, og det omfangsrige bureaukrati på området risikerer at øge oplevelsen af magtesløshed hos den enkelte borger.
Et enklere system vil kunne kanalisere de mange ressourcer, som i dag bruges til at diagnosticere og kategorisere individer, ind i mere produktive aktiviteter.
VISION FOR SOCIALPOLITIK
Alternativets socialpolitik har som visionært mål, at alle mennesker kan udfolde deres livspotentiale på højest mulige niveau og være en del af fællesskabet uanset baggrund og tilhørsforhold.
Socialpolitikken skal bygge på en tillid til at det enkelte menneske som udgangspunkt er ekspert i sit eget liv, men også en forståelse af, at mennesker i nogle perioder ikke er eksperter i noget som helst.
I disse perioder skal den enkeltes udfordringer løses i nært samarbejde med vedkommende og dennes familie og nære netværk.
Alternativet ønsker en udvikling af socialpolitikken fra såkaldt systemvelfærd til relationsvelfærd.
Relationsvelfærd indebærer, at sociale indsatser tager udgangspunkt i det enkelte menneskes ønsker og behov, modsat systemvelfærd, der tager udgangspunkt i standardiserede løsningsmodeller med meget høj grad af kontrol og administration.
Der skal være færre regler og mere plads til den gode relation mellem borger og socialarbejder.
En sådan udvikling kræver, at samfundets sociale frontmedarbejdere – sagsbehandlere, socialrådgivere og gademedarbejdere m.fl.– frisættes til at bruge deres faglighed til at skabe en tillidsfuld relation med borgeren, hvor den enkeltes individuelle ønsker, behov og drømme er omdrejningspunktet for indsatsen.
Vi skal være i stand til at flytte flere frontmedarbejdere fra kommunale kontorer til byens rum, hvor de via sociale, kulturelle, uddannelsesmæssige og sundhedsmæssige projekter kan være med til at skabe sociale bydelsløft i samarbejde med de mennesker, der er berørt af sociale udfordringer, samt lokalbefolkningen.
Vi ønsker, at folk kan få den hjælp de har brug for, uanset hvilken del af systemet de er i kontakt med.
Samtidig skal vi ændre dokumentationskulturen, så vi dokumenterer, hvorvidt den sociale indsats skaber progression og værdi set fra borgerens perspektiv.
Hvis den sociale indsats fører til efterfølgende besparelser, skal pengene løftes tilbage til nye sociale investeringer.
Alternativet prioriterer den frie grundforskning på det sociale område højt, og vi vil sikre, at viden derfra skaber værdi på uddannelserne og i det praktiske arbejde.
Socialpolitikken skal understøtte vores allesammens medansvar for hinanden, og bidrage til, at værdier som empati og generøsitet manifesterer sig som overordnede pejlemærker for det sociale arbejde bredt.
Vi vil sikre, at frivillige foreninger, civile organisationer og uformelle fællesskaber kan få bedre muligheder for at hjælpe udsatte mennesker og dermed blive en endnu stærkere del af det sociale sikkerhedsnet.
Ligesom private virksomheder, 4. sektor virksomheder og sociale virksomheder skal have større muligheder for støtte socialt udsatte menneskers udvikling og trivsel.
Sundhed
Vision for Helbred og Helhed
Alternativet ønsker et samfund med en helhedsorienteret helbredsforståelse.
Et samfund, hvor det hele menneske er i fokus, hvor færre bliver syge, fordi forebyggelsesindsatsen prioriteres.
Vi ønsker at tage udgangspunkt i det enkelte menneskes helbred og trivsel - på tværs af fagspecialer og sektorer.
Det enkelte menneskes helbred påvirkes både af fysiske, mentale og sociale faktorer.
Usund kost, rygning og alkohol, stress og mental ubalance betyder, at flere må behandles i det offentlige sundhedsvæsen.
Samtidig påvirkes vores sundhed af miljø- og klimamæssige faktorer såsom partikelforurening, hormonforstyrrende stoffer samt kemikalier i produkter, og medicinrester i drikkevandet.
En del af de sundhedsmæssige problemer, vi som mennesker kæmper med, er samfundsskabte.
Mennesker er ikke skabt til at sidde i timevis, ikke skabt til vedvarende stress, ikke er skabt til at adskille håndens og åndens arbejde, ikke skabt til at sidde isolerede i egne hjem osv.
Mennesker er skabt til at indgå i fællesskaber.
Vi skal have modet til at gøre op med en kultur, der tænker for kortsigtet – og som har alt for stort fokus på medicinsk behandling.
Alternativet vil have al unødvendig medicin væk, og undersøge nye og alternative metoder.
Vi skal have modet til at gøre op med en kultur med tiltagende dokumentations- og kontrolkrav, der tager tiden fra de sundhedsprofessionelle kerneopgaver.
Og som fjerner fokus fra mennesker og over på ydelser og aktiviteter, hvormed de forebyggende, rehabiliterende, helbredende, lindrende, omsorgsfulde og trøstende funktioner træder i baggrunden.
Med andre ord skal vi have tillid til sundhedspersonalets faglighed, så vi ikke begrænser deres professionelle og medmenneskelig dømmekraft og faglige råderum.
Alternativet vil gøre et af verdens bedste sundhedsvæsener endnu bedre.
Vi vil bane vejen for fri og lige adgang til sundhedsydelserne og nedbringe forbruget af medicin.
Vi vil arbejde for bedre at håndtere de stigende problemer med stress, mistrivsel, udmattelse og nedadgående livskvalitet.
Vi vil arbejde for mere lighed i sundhedsvæsenet, for eksmempel ved at reducere brugerbetalingen og gøre flere forebyggelses- og behandlingsmetoder tilgængelige for alle, så det ikke er den enkeltes sociale baggrund, der afgør, om man lever gode, meningsfulde og sunde liv.
Vi vil arbejde for at sikre, at behandlingstilbud prioriteres på et sagligt og gennemsigtigt grundlag.
Vi vil sørge for, at forskning og medicinudvikling sker til vores alles fælles bedste – og ikke prioriteret ud fra kommercielle interesser og profit.
Alternativet ønsker et samfund, hvor vi i højere grad tænker på tværs og tænker på hinanden.
Vi ønsker derfor også i højere grad at indtænke for eksempel civilsamfundet i den tidlige forebyggende indsats.
FOREBYGGELSE OG SUNDHEDSFREMME
Folkesundhed og trivsel er en fælles opgave, fordi sundhed kan være medvirkende til, at vi får et godt liv.
I Alternativet anerkender vi, at det er et politisk ansvar at ændre en holdning i samfundet fra et ensidigt kortsigtet fokus på behandling af sygdomme efter en “plaster på såret”-tilgang, til i stedet at fokusere på tidlig forebyggelse og på sundhedsfremme.
Vi mener, der skal større fokus på langsigtede løsninger – og på sammenhængen mellem fysisk og mental sundhed.
Vi tror på sundhedsfremme og forebyggelse fra vi bliver født, endda fra før fødslen.
Vi vil sikre mulighed for hjælp til det enkelte menneske, efter ønske og behov, til rette tid.
Men sundhed er ikke kun vores eget ansvar – det er påvirket og betinget af de samfundsmæssige sammenhænge, vi indgår i.
Sundhedsfremme har som udgangspunkt fokus på hele befolkningen i en hverdagslivskontekst og ikke kun på sårbare grupper.
Alternativet vil prioritere forebyggelsen af den mentale trivsel – så vi ikke venter med at sætte ind, til vi er syge.
Sundhedsfremme-tanken betyder, at vi er nødt til at tænke på tværs af politiske områder.
Det betyder, at sundhedsfremme også handler om miljø og klima-udfordringer, det handler om den måde vi opbygger byer og infrastruktur osv.
Supercykelstier er et godt eksempel på, at byplanlægning og infrastruktur er sundhedsfremmende og bidrager til vores sundhed.
Et andet eksempel er den mad, vi serverer på sygehuse, den måde vi indretter skoler og sygehuse på og morgenmadsordninger for børn og unge i skoler og på ungdomsuddannelser.
Dette er måder hvorpå forebyggelse kan imødekomme uligheden i sundhed.
I Alternativet tror vi på, at nudging kan bruges positivt og i højere grad forsøges i samspil med mere konventionelle tiltag.
Nudging sigter på at forandre et uhensigtsmæssigt adfærdsmønster ved at vende bias, rutiner eller vaner.
Nudging kan få os til at tage trappen i stedet for elevatoren, og at vælge frugt i stedet for chokolade i supermarkedet.
Nudging kan hjælpe mennesker til at træffe bedre og sundere valg, der fremmer sundhed og livskvalitet.
I Alternativet ønsker vi at lægge afgifter på det usunde og ingen eller lave afgifter og moms på det sunde.
Forslag
Trivselssamtaler med unge og gratis prævention
Forsøg med gratis prævention og samtaler med unge i alderen 14-24 år om parforhold, trivsel og sex viser, for eksempel i Halsnæs Kommunes projekt ”Ungdomsmodtagelsen”, at man på kort tid har oplevet markant færre aborter.
Alternativet foreslår, at hver region har en sundhedsplejerske og en jordemoder, der sammen gennemfører trivselssamtaler med unge.
Vi har i Danmark en specialuddannelse i sundhedsfremme og forebyggelse specifikt rettet mod børn og unge i form af sundhedsplejersker.
Det vil være meningsfuldt at fortsætte kontakten til unge op gennem ungdomsuddannelserne og senere.
Aktuel forskning viser nemlig, at jo ældre de unge bliver, jo flere trivselsproblemer opstår der - og her har sundhedsplejersker kompetencer til at gå ind.
Det samme har jordemoderen, som desuden har mulighed for at bidrage med den gynækologiske del i form af adgang til at udskrive recepter og til at oplægge spiral i samarbejde med speciallæge.
Bæredygtige måltider i offentlige køkkener
Økologi i offentlige måltider er en gevinst både for sundheden og miljøet.
Økologien sikrer mad uden pesticider og med færre tilsætningsstoffer.
Alternativet ønsker fokus på gode måltider, hvor man øger grøntsagsmængden og skærer ned på kødet – og finder løsninger, der kan reducere madspild.
Alt sammen faktorer, der bidrager til bæredygtige måltider.
Økologi kan være løftestang for kvalitetsudvikling af sunde offentlige måltider og samtidig styrke miljøet, klimaet og den grønne vækst.
Mange offentlige køkkener er allerede gået i gang med økologiomlægning.
Økologisk omlægning af de offentlige køkkener er en gevinst for både den grønne omlægning og for sundheden.
Alternativet ønsker støtte til køkkener, der indfører økologi og vi ønsker fokus på økologiske måltider i undervisningen for eksempel på erhvervsuddannelserne.
Gratis tandlæge – forebyggende grundpakke til alle
Gennem de senere årtier er der kommet fokus på den store sammenhæng mellem fysisk og mental sundhed.
Den fysiske sundhed omhandler blandt andet din krops helbred, funktionalitet og fravær af sygdomme, hvoraf dine tænders sundhed også indgår.
Et hullet tandsæt og dårlig vedligeholdelse af tænder har ikke blot kosmetisk og social betydning.
Det er forbundet med risiko for alvorlige lidelser som kræft, hjertesygdom og diabetes, hvis man eksempelvis går rundt med kroniske betændelsestilstande i munden.
I 2015 blev verdenskonferencen inden for mund- og tandsygdomme afholdt i Japan, og WHO udformede efterfølgende en række klare anbefalinger til, hvordan landes sundhedsmyndigheder kunne få større fokus på vigtigheden af og måder til at forebygge og behandle mund- og tandsygdomme.
I Alternativet vil vi at tilbyde alle borgere en gratis forebyggende tandlægegrundpakke. Den skal bestå af forebyggende undersøgelser, røntgen, tandrens og fyldning.
BORGEREN – MEDINDDRAGELSE OG SELVBESTEMMELSE
Vi tror på, at sundhed er individuelt, fordi vi allesammen er forskellige, og fordi det kræver motivation og meningsfuldhed at passe på sig selv.
Derfor mener vi, at en standardiseret tilgang skal erstattes af en tilgang, hvor sundhedsvæsnet samarbejder med individet.
En tilgang, hvor det hele menneske skal ses i enhver behandling og ethvert møde med det offentlige sundhedssystem – også borgerens sociale situation, hvis sundhedsproblemerne for eksempel er relateret til ensomhed.
Nuancering er vigtig - man er ikke enten sund eller syg.
Det kræver bred tværfaglighed, der tager hånd om både det fysiske, psykiske, sociale og eksistentielle, for at arbejde med den enkeltes motivation til egen sundhed.
Sundhed er ikke nødvendigvis et mål i sig selv for alle, men det er et mål, at vi alle har en meningsfuld tilværelse, der giver lyst til at passe på sig selv.
Vi tror på, at vi som mennesker føler motivation, når vi ser muligheden for kontrol over vores eget liv, og vi selv har mulighed for at handle.
Dårlig samvittighed, stigmatisering og tabuisering fører ikke til sundhed, men gør det ofte vanskeligt at tage hånd om sin egen sundhed.
Medinddragelse, patientuddannelse og at sætte patientens viden om sig selv og egne ressourcer i spil – er en måde hvorpå individet vil føle et stort ansvar for egen sundhed og behandling.
Vi tror på, at også omsorg, medmenneskelighed og empati kan have en helbredende effekt.
Og at individet har en evne til selvhelbredelse og at der skal gives plads til dette.
Alternativet ønsker, at sætte borgeren i centrum også i forbindelse med sundhedsdata, rettigheder og adgang til egne data.
Vi vil skabe fremtidens sundhedssystem med respekt for individets rettigheder.
Direktøren og den ufaglærte får samme lige adgang til behandling, der tager deres livssituationer i betragtning.
Vi vil skabe fremtidens sundhedssystem ved at lade patienternes behov og selvbestemmelse lede vejen.
Forslag
Brugerinddragende hospitaler
Det er veldokumenteret i Danmark og i udlandet, at patientinddragelse kan styrke kvaliteten i sundhedsvæsenet, skabe øget livskvalitet hos patienterne, øge patienttilfredsheden og medvirke til bedre behandlingsresultater og patientsikkerhed.
I Alternativet ønsker vi, at patienter i højere grad inddrages i beslutningerne om deres forløb og behandling.
Med inspiration fra Det brugerinddragende hospital på Århus Universitetshospital ønsker Alternativet at brugerinddragende metoder implementeres på danske hospitaler.
Århus Universitetshospital har arbejdet med systematisk på 18 afdelinger med at involvere deres patienter i beslutningstagning og tilrettelæggelse af deres forløb.
På det psykiatriske område ønsker Alternativet fokus på metoden brugerstyrede senge, der bør tages fra satspuljeforsøg til landsdækkende initiativ.
Det psykiatriske testamente
I Alternativet ønsker vi, at brugere af psykiatrien bevarer deres integritet, så de har medbestemmelse i forhold til den behandling de ønsker, og ikke ønsker.
En måde at sikre dette, er ved at give psykiatribrugere mulighed for at udarbejde et såkaldt psykiatrisk testamente.
Et psykiatrisk testamente anbefales af blandt andre Landsforeningen af nuværende og tidligere psykiatribrugere (LAP). Det udformes, når man i juridisk forstand er ved ”sin fornufts fulde brug” (fornuftshabil).
I det psykiatriske testamente kan man blandt andet tilkendegive, hvis man ikke ønsker at blive udsat for frihedsberøvelse og eventuel tvangsbehandling eller om man ønsker medicinfri behandling.
Udgående stuegang og retten til hjemmeindlæggelse
Sundhedssystemet har gjort erfaringer med tidlige hjemmeophold.
Familier til indlagte spædbørn, har for eksempel fået lov til at tage en mindre akut del af indlæggelsen i eget hjem.
Sundhedspersonalet ”går stuegang” via hjemmebesøg på aftalte tidspunkter i ugen, og hospitalspersonalet hjælper med overgangen fra indlæggelse til samarbejdet med den kommunale forvaltning.
Disse ordninger er set på Hvidovre Hospital og der er lignende modeller rundt om i landet.
En sådan ordning giver mulighed for at være sammen som familie i eget hjem i trygge og vante omgivelser, det understøtter en glidende overgang fra hospitalsindlæggelse til at være selvhjulpet, og så hjælper det med at bygge bro mellem sektorer, mellem region og kommune, så der tages udgangspunkt i borgeren fremfor i systemer og sektorer.
I Alternativet mener vi, at der er et stort potentiale for yderliggere udbredelse af udgående stuegang og tidlige hjemmeophold.​
TILLID TIL MEDARBEJDERNES OG LEDERNES FAGLIGHED
Vi vil skabe fremtidens sundhedssystem ud fra en forståelse af, at sundhedsmedarbejderne er vores største og mest vedvarende aktiv.
Vi tror på, at motivation og arbejdsglæde opstår ved tillid til medarbejdernes faglighed og tillid til, at medarbejderne har valgt deres sundhedsarbejde, fordi de brænder for det og ønsker at skabe positive forandringer for mennesker.
Vi ønsker motiverede medarbejdere med høj arbejdsglæde, og det kræver at vi politisk skaber de rette rammer.
Vi har stor tillid til medarbejdere og lederes evner og faglighed, men konstante forandringer af procedurer og arbejdsgange og et overmål af bureaukrati, dokumentation og kontrol stjæler tid fra den sundhedsfaglige kerneopgave og truer arbejdsglæden og den faglige stolthed hos sundhedspersonalet.
Derfor ønsker vi at tilbyde livslang læring og attraktive rotationsstillinger, der fremmer fokus på medarbejdernes faglighed.
Tidligere var fysisk nedslidning hovedårsagen til sygemeldinger i sundhedsvæsenet.
I dag er en af hovedårsagerne stress, som især forårsages af løbende ændringer og omstruktureringer samt underbemanding.
Vi ønsker et opgør med 0-fejlskulturen - hvis man tør fejle, tør man også udvikle.
0-fejlskulturen fører til øget dokumentation og standardiserede tilgange.
I stedet skal vi turde se på det enkelte menneske og vælge en hensigtsmæssig tilgang ud fra det.
Vi vil arbejde for at give sundhedsmedarbejderne mere frihed og selvbestemmelse til at udføre kerneopgaver frem for at være underlagt uoverskuelige krav om dokumentation og kontrol.
Det kræver et trygt miljø med plads til ærlighed.
Vi ønsker at få fjernet al unødig dokumentation og registrering, for eksempel dobbeltdokumentation og dobbeltregistrering.
Vi mener, at der skal være respekt for alle faggrupper, og at der skabes et ligeværdigt samarbejde mellem alle faggrupper omkring borgeren, for eksempel ved at bruge samarbejdende og tværgående teams med fælles mål til borgerens bedste.
Dette er betinget af god ledelse.
Vi tror på at attraktive arbejdspladser indeholder attraktive løsninger som tilgodeser personalets hele liv, herunder muligheden for fleksible arbejdstider.
Vi vil arbejde for, at vi med dette fokus kan få færre syge, indlæggelser, genindlæggelser og give borgerne og medarbejderne højere livskvalitet og tryghed.
Forslag
Flytte fokus fra kontrol til sundhedsfaglig meningsfuldhed
Mere effektivisering, mere kontrol og mindre tid til menneskelig kontakt.
Sådan oplever mange borgere det offentlige sundhedssystem.
Det har derfor længe været på den politiske dagsorden, at der skal mere tillid til det sundhedsfaglige personales faglighed og mindre fokus på dokumentation og kontrol.
Og der skal flyttes ressourcer fra kontrol til behandling.
Alternativet ønsker at indføre processer, der skaber større mening i fagpersonalets arbejde for eksempel ved at indføre mål, der fokuserer på at skabe livskvalitet for patienterne.
Fokus på det hele menneskes helbred på tværs af medarbejdergrupper
Vi ønsker systematisk og konsekvent inddragelse af patienter i behandlingsforløb på tværs af sektorer.
Med den øgede specialisering og etableringen af større specialiserede hospitaler får patienterne længere til hospitalerne.
Derfor bliver behovet for både akutte, ambulante og rehabiliterende funktioner i det nære miljø større.
Det kræver etablering af tværfaglige og tværsektorielle enheder, som kan løfte disse opgaver i samarbejde mellem hjemmepleje, hospital og praksissektoren.
Enhederne skal være fleksible, og deres funktion, organisering og kapacitet skal tilpasses til de lokale forhold.
Det kan for eksempel være i form af et sundhedshuse.
Vi ønsker fokus på det hele enkelte menneskes helbred og på det samlede behandlingsforløb - helheden.
Dette kan ske ved individuelle forløbsplaner til alle patienter, inddragelse af – og støtte til – pårørende og tværfaglige forløbskoordinatorer.
STYRING OG PRIORITERING
For at skabe et samfund, der understøtter helhed og helbred på både fysiske og mentale parametre, skal den politiske styring reformeres.
I dag vi har et system, hvor borgeren indgår i et kundeforhold; et system, der er kendetegnet ved fokus på produktion, effektiviseringer, Lean og stram økonomistyring.
Vi tager kritisk stilling til, hvordan vores sundhedsvæsen skal styres.
Den politiske kultur og fortolkningen af politisk ansvar skaber styrings- og organisationskulturer, der fokuserer snævert på sygdomssymptomer, diagnoser og behandling.
Det understøtter et meget ensidigt fokus på behandling med medicin.
Vi anerkender at økonomi spiller en væsentlig rolle i sundhedsvæsenet, men vi vil gerne arbejde med nye mere dialogbaserede måder at styre og lede på, og med måder at fordele økonomien i et samspil mellem kommuner, regioner og borgere.
Økonomisk styring skal ske på baggrund af den værdi, det skaber for det enkelte menneske.
Ressourcer skal flyttes fra kontrol og dokumentationskrav til bedre normeringer, så der er tid til og mulighed for at skabe en relation til det enkelte menneske og tage udgangspunkt i det enkelte menneskes situation og behov.
Prioritering finder i dag sted - men i det skjulte.
Prioritering er en del af den sundhedspolitiske dagsorden, og vi ønsker en større gennemsigtighed omkring hvilke principper der prioriteres efter.
Vi ønsker en debat om hvilke værdier og hvilken etik, der skal ligge bag udvælgelsen af disse prioriteringsprincipper, både når det angår ny teknologi og ny medicin.
På grund af industriens monopollignende vilkår er der frihed til at fastsætte priserne på medicin.
Det er ikke alene urimeligt over for borgerne, men de eksploderende medicinpriser modarbejder også vores mål om at fremme vores sundhed.
I Alternativet finder vi det centralt, at de skattekroner, vi betaler til medicinsk forskning, skal bruges til at fremme folkesundheden.
Vi ønsker et sundhedsvæsen, hvor alle har lige adgang til behandling og hvor medicin er til at betale for alle.
Vi vil skabe gennemsigtighed i forhold til forskningsmidler og medicinudvikling.
Vi tror på, at specialisering er nødvendig, fordi det styrker de faglige miljøer og vidensdeling mellem lægerne.
Men med specialiseringen samles behandling på færre enheder og udfordrer derfor både tilgængelighed og sammenhæng.
Bagsiden er, at afstanden til de enkelte behandlingssteder bliver større, og de enkelte behandlingssteder har ekspertviden på afgrænsede områder.
Derfor skal fokus på tværfaglighed prioriteres og teams skal samles omkring den enkelte patient på tværs af siloer og sektorer. Specialiseringen kræver helhedsorientering og nedbrydning af siloer.
Ekspertiser skal i højere grad samles om patienten, frem for at patienten selv skal opsøge mange specialer for at få dækket sit behandlingsbehov.
Det kan betyde, at behandlingen skal hjem til patienten, frem for at foregå på et sygehus.
Forslag
Større gennemsigtighed i forhold til prioriteringer
Prioritering er en del af den sundhedspolitiske dagsorden, og vi ønsker en større gennemsigtighed omkring hvilke principper der prioriteres efter.
Et dansk prioriteringsinstitut kan bidrage med information og beslutningsstøtte til politikere og sundhedsmyndigheder.
Alternativet ønsker, at et prioriteringsinstitut bør bestå af både borgere, forskere og fagfolk for at sikre, at prioriteringsopgaven dels er forankret i fagspecifik viden, dels at den er demokratisk og etisk.
Et prioriteringsinstitut vil samlet set medvirke til, at borgerne får mere lige adgang til sundhed, ligesom det vil betyde, at der i modsætning til i dag kommer til at ligge en demokratisk, gennemsigtig og fagligt funderet prioritering til grund for de beslutninger, der træffes i sundhedsvæsenet.
Vi ønsker, at et professionelt og uafhængigt prioriteringsinstitut træffer sådanne valg, frem for, at det sker tilfældigt.
Fælles økonomi og personale – med udgangspunkt i det enkelte menneske
Et af de allerstørste problemer i sundhedsvæsenet er, at der ikke er tilstrækkelig sammenhæng, fordi hospitaler og kommuner ikke samarbejder om ansvaret for behandlingen. Mange patienter har i dag komplekse sygdoms- og behandlingsforløb.
Mange har kroniske sygdomme – ofte med flere sideløbende diagnoser og behandlingsforløb.
De typiske behandlingsforløb går på tværs af flere hospitalsafdelinger, kommunale tilbud og almen praksis – og forskellige økonomiske kasser.
De komplekse forløb involverer mange møder med sygehusvæsenet på tværs af sektorer med kontroller på ambulatorier, besøg af hjemmesygeplejerske og genoptræningsforløb med terapeuter.
Alternativet ønsker, at der gøres forsøg med at skabe fælles finansiering og kapacitetsplanlægning mellem samtlige aktører i sundhedsvæsenet.
I praksis kan det finde sted som akutfunktioner, forløbskoordination, psykiatrihuse og sundhedshuse.
National strategi for tværfaglighed i sundhedssystemet, i sundhedsuddannelserne og mellem sektorer.
Styring og ledelse er en vigtig komponent for at skabe det samarbejde på tværs af fag og sektorer, der er afgørende for at kunne yde en målrettet, effektiv, involverende patientcentreret behandling.
Flere undersøgelser af tværfaglighed peger på, at det skaber bedre patientforløb og kortere indlæggelsestid.
Den enkeltes helbred er eksempelvis ikke kun afhængig af sundhedssektoren, men af sociale forhold, trivsel, og forløb og livsprocesser både op til og efter en behandling i sundhedsvæsnet.
Derfor ønsker Alternativet, at der udvikles en national strategi for tværfaglighed i sundhedssystemet - mellem sundhedssystemet og andre relevante sektorer såsom kommunale forvaltninger.
Strategien skal kortlægge og bidrage med konkrete forslag til, hvordan samarbejdet og tværfagligheden kan styrkes organisatorisk, politisk (også uddannelsespolitisk) og ledelsesmæssigt.
FLERE METODER
Vores sundhedsvæsen er funderet i den vestlige kulturs evidensbaserede praksis, som har fejret store succeser, resulteret i udryddelsen af talrige sygdomme og fostret stærke behandlingsformer og forbløffende kirurgiske indgreb.
Alternativet mener dog, at denne praksis bør komplementeres af erfaringer og behandlingsformer, der findes inden for andre sundhedsparadigmer.
67 pct af danskerne mener, at sundhedsvæsnet bør være mere åbent over for at tale med patienter om komplementær behandling.
Kiropraktik og akupunktur er eksempler på komplementære behandlingsformer, der har opnået en etableret plads i sundhedssystemet, og Alternativet ønsker at udforske mulighederne for andre komplementære behandlingsformer samt at styrke forskningen på området.
Alternativet ønsker større fokus på medicinfri behandlingsmetoder – også i kombination med mere konventionelle metoder.
I Alternativet mener vi derfor, at der i højere grad skal ske en kobling mellem den komplementære og den traditionelle behandling i vores sundhedsvæsen.
Derfor mener vi også, at undervisningen i det komplementære område bør indgå i de sundhedsfaglige uddannelser.
Det er Alternativets ambition at undersøge, hvordan forskellige former for komplementære og medicinfri metoder kan forbedre det offentlige sundhedsvæsen i forhold til sygdomsbehandling og forebyggelse.
Dette kan fx indbefatte fokus på helbredende sygehusarkitektur og naturterapi.
Det indbefatter også styrket forskning og uddannelse og systematisk indsamling af internationale forskningsresultater til gavn for både sundhedssektoren og patienterne.
Forslag
Etablering af forskningscenter for komplementære sundhedsformer
I Alternativet ønsker vi at gøre sundhedsvæsenet endnu bedre.
Det drejer sig ikke om at være for eller imod komplementær behandling – men at undersøge alle muligheder i et helhedsperspektiv.
Alternativet ønsker derfor at styrke fokus på den komplementære ikke-medicinske behandling, ved at etablere et forskningscenter for komplementær behandling, der kan bygge bro, så det komplementære felt bliver en meget større del af vores samlede sundhedsvæsen.
Forskningscenteret skal være uafhængigt at politiske og økonomiske interesser –
det skal derfor hverken fremme eller modarbejde den komplementære behandling, men skal skabe forudsætningerne for et mere integreret sundhedssystem, med en flerdimensionel forståelse af kroppen, sundhed og sygdom med forskellige forståelsesrammer for sundhedsfremme, sygepleje og helbredelse.
Derudover skal der være fokus på evidenstypologier; hvordan man kan måle evidens på det komplementære felt.
Psykiatrihuse med nedtrapningsklinikker
Alternativet foreslår, at der i hver region oprettes flere mindre psykiatrihuse, hvor kommunale og regionale tilbud samles.
Borgere med en psykisk lidelse har ofte svært ved at navigere i det sektoropdelte psykiatriområde og vide, hvor man skal henvende sig for hjælp.
Psykiatrihusene skal være tættere på borgerne og er inspireret af blandt andet Psykiatriens hus i Region Midtjylland.
Husene skal i højere grad tilbyde medicinfri tilbud og skal råde over et mindre antal døgnpladser, hvor borgeren midlertidigt kan få en seng at sove i.
I Alternativet ønsker vi at balancere forbruget af medicin.
Det er for os ikke et spørgsmål om enten eller, men ønsket om en mere nuanceret tilgang til forbruget af medicin.
Én tilgang hertil er oprettelsen af medicinfrie tilbud som komplementære muligheder i psykiatrien.
De komplementære metoder skal indgå i offentlige uddannelser
For at skabe en bedre kobling mellem den komplementære og den traditionelle behandling i vores sundhedsvæsen mener vi, at undervisningen i det komplementære område bør indgå i de sundhedsfaglige uddannelser.
2/3 af de palliative teams, palliative enheder og hospices i Danmark, der står for den professionelle indsats for at forebygge og lindre lidelser for mennesker ramt af livstruende sygdomme tilbyder komplementære behandlingsformer såsom musikterapi, mindfulness, akupunktur og zoneterapi.
De tilbyder desuden også massage, spa, kraniosakralterapi, afspænding og visualisering.
Det er primært de sundhedsprofessionelle i organisationerne, der har udvidet deres kompetenceområde, og som derfor udøver den.
Alternativet ønsker, at der oprettes offentlige uddannelser, så de alternative behandlere kan opnå de samme vilkår som øvrige behandlere og sundhedsmedarbejdere.
MENTAL TRIVSEL
I de senere år er der kommet øget fokus på mental sundhed og trivsel.
Stress og mistrivsel er en folkesygdom, der i stigende grad plager os, og flere og flere oplever korte eller længere perioder med depression og angst.
Det vidner om, at løsningerne ikke blot ligger hos den enkelte, men også i den måde vi indretter vores samfund på.
Traditionelt har dansk sundhedspolitik og sundhedsvæsen primært været fokuseret på diagnostik og behandling af sygdomme frem for sygdomsforebyggelse og sundhedsfremme.
Mental sundhed har primært været opfattet som et spørgsmål om at behandle psykiske sygdomme inden for psykiatrien.
Samtidigt har vi indrettet et sundhedssystem, der primært fokuserer på behandling af sygdom – og hvor vi derfor sætter alt for sent ind.
I Alternativet ønsker vi at gøre op med denne traditionelle tankegang.
Vi ønsker, at alle sygehuse skal have tilknyttede psykologer til syge og pårørende, der har traumatiske oplevelser i forbindelse med sygdom og død.
Og vi ønsker adgang til psykologhjælp og terapeutiske forløb – også som forebyggelse af mental mistrivsel.
Mental trivsel betyder noget både for den enkeltes livskvalitet og for risikoen for at udvikle sygdomme.
Stress og psykiske problemer er årsag til mere end 45 % af alle tilkendte førtidspensioner.
Forskning viser, at følelsen af meningsfuldhed er den vigtigste af de faktorer, der er afgørende for vores sundhed og mentale trivsel.
Den er den motiverende faktor og drivkraften i livet.
Det at have noget at stå op til om morgenen, at føle sig som en del af noget større, en del af et fællesskab, og at føle at man bidrager positivt til noget eller nogen, at have sat sig et mål eller en udfordring er med til at øge følelsen af meningsfuldhed.
Derfor kan civilsamfundet også spille en endnu vigtigere rolle i forhold til vores mentale trivsel. Vi ser et stort potentiale i, at civilsamfundet i langt højere grad inddrages – og medvirker til at skabe mening i vores dagligdag og i vores liv.
Forslag
Styrke børns sociale færdigheder i skolerne - alle børn skal trives
Der er flere og flere børn og unge, der ikke trives socialt.
En af de nye ting, der er sket i vores børns liv, er at de er de nye superbrugere af sociale medier.
De tilbringer rigtigt meget tid her, og de skal prøve sig frem i forhold til den sociale kontakt, de har.
De øver sig ved at være online sammen med deres jævnaldrende kammerater, når de danner fællesskaber og kontinuerligt forhandler reglerne for, hvornår man er en del af fællesskabet, og hvornår man er udenfor.
De tester også grænserne for, hvordan man kan kommunikere online, men af og til kommer de til at overskride både egne og andres grænser.
Børns brug af sociale medier kan føre til uheldige situationer og mistrivsel.
Vi mener, at der er brug for at træne børnene og styrke deres sociale færdigheder og relationskompetencer, ikke mindst i forhold til de sociale medier.
Det kan være med til at forebygge social og psykisk mistrivsel.
Dette kan med fordel foregå i folkeskolen.
National strategi for mental trivsel – og herunder plan for børn og unge
Antallet af henvisninger til udredning i børne- og ungdomspsykiatrien er steget med 50 procent siden 2009.
Et internationalt studie fra marts 2016 viser, at antallet af danske børn og unge, der får udskrevet antidepressiv medicin, er steget med 60 procent de seneste syv år.
Alternativet mener, at der skal sættes ind før mistrivsel udvikler sig til psykiske lidelser.
Derfor ønsker vi en plan for mental sundhedsfremme – herunder en specifik plan for børn og unge.
Mental sundhedsfremme handler om at fremme mulighederne for at styrke vores evne til at holde os sunde.
Forskningen peger på, at hvad der styrker vores mentale sundhed: tætte relationer til familie og venner, at hjælpe andre, at engagere sig i aktiviteter og føle sig som del af et fællesskab.
Natur og kultur på recept
Vi har aldrig set så mange tilfælde af stress og mistrivsel som nu.
Alligevel er den behandling, man får tilbudt fra det offentlige meget varieret alt efter, hvor i landet man bor, og mange steder mangler den helt.
I Alternativet vil vi ændre på dette.
Vi ønsker at nedbringe antallet af mennesker med stress og mistrivsel – ikke mindst blandt børn og unge.
Vi ønsker, at nye metoder inddrages til dette.
For eksempel ønsker vi, at naturen som standard skal inddrages i behandlingstilbud til stressramte og mennesker, der mistrives.
Kulturen kan også med fordel inddrages, for eksempel ved metoder som narrativ medicin i form af skriveværksteder, som kan flytte fokus væk fra kaos og sygdom.
Det er dokumenterbart, at naturen og kulturen kan gøre mennesker raske viser.
Kultur på recept er anvendt i Nyborg, hvor de sender mennesker med stress og angst på ti-ugersforløb.
Ophold i og ved naturen kan reducere symptomer på stress, depression og angst og medføre bedre humør og mere tilfredshed.
Tro- og livssyn
Vision for tro- og livssyn
Alternativet ønsker et mangfoldigt samfund, der anerkender at tro og livssyn har betydning for mange danskeres liv.
Alternativet ønsker et samfund, hvor åndsfrihed er en bærende værdi.
Alternativet vil arbejde for et samfund med mere ligestilling mellem folkekirken og de anerkendte trossamfund,
samt anerkende livssynssamfund på lige fod med trossamfund.
Sådan vil alle danskere - med deres forskellige tro og livssyn – få mulighed for at føle sig hjemme og anerkendt i det danske samfund.
Danmark har allerede en lang tradition for åndsfrihed, hvor vi tror på den frie udveksling af synspunkter, og hvor man ikke behøver at ensrette alting fra statens side.
Staten har allerede en særlig anerkendelse af trossamfund med særlige rettigheder og pligter, jf. Lov om trossamfund udenfor folkekirken.
Åndsfriheden er under pres:
En stigende politisering af troende menneskers liv skaber skepsis, særligt overfor de muslimske medborgeres tro.
Samtidig mangler der ligestilling mellem tros- og livssynssamfundene:
Tro fremhæves på bekostning af livssyn, og folkekirken har et uafklaret økonomisk forhold til staten.
Desuden oplever nogle borgere former for social kontrol, som ikke kan accepteres i et samfund med åndsfrihed.
Alternativet vil understøtte åndsfrihed ved at fastholde værdien af den frie samtale og grænsen for, hvor meget ensretning offentlige myndigheder skal søge at opnå ad lovgivningens vej
Alternativet vil understøtte åndsfriheden ved at etablere EXIT-programmer og opgradere krisecentre til bedre at kunne understøtte mennesker, der oplever ekstrem social kontrol, når de vil skifte eller forlade tros- og livssynssamfund.
Alternativet vil øge ligestillingen ved: at tale om ”politik for tros- og livssynssamfund” i stedet for ”kirkepolitik” eller ”religionspolitik” og ligestille livssynssamfund med trossamfund juridisk ved at afklare de økonomiske forhold mellem staten og folkekirken, således at staten ikke støtter forkyndelsen direkte økonomisk, men støtter bygningsbevarelse, kulturarv etc.
I forlængelse af den økonomiske afklaring vil vi nedsætte et kirkeråd der kan varetage folkekirkens interne forhold.
Ved begrebet “livssyn” forstår vi en opfattelse af menneskets grundlæggende plads i tilværelsen og en holdning til centrale etiske spørgsmål.
Hvis ens livssyn indebærer en reference til én eller flere guder eller transcendente magter, kalder vi livssynet for en “tro”.
Et “tros- eller livssynssamfund” udmønter sit fælles forpligtende livssyn i en rituel praksis.
Begrebet “åndsfrihed” indebærer en overbevisning om, at reel forandring finder sted ved, at holdninger overtages i frihed gennem oplysning og samtale.
Åndsfrihed indebærer altså en grænse for, hvor meget ensretning offentlige myndigheder skal søge at opnå ad lovgivningens vej.
Samtidig må ethvert tros- og livssynssamfund forvente og tåle at møde kritik i den offentlige samtale.
Et samfund båret af åndsfrihed understøtter den enkeltes mulighed for at tage kritisk stilling til sin tro eller livssyn.
Den offentlige anerkendelse af tros- og livssynssamfund sikrer, at de anerkendte tros- og livssynssamfund lever op til visse minimumskrav, der skaber tryghed for den åndeligt søgende borger.
Fx skal tros- og livssynssamfundenes lære og ritualer være offentlige.
Til gengæld bliver de anerkendte tros- og livssynssamfund en del af det danske samfund gennem offentlig anerkendelse.
