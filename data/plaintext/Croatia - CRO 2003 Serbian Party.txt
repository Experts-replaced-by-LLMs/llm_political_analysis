Samostalna demokratska srpska stranka na izbore 2003. godine izlazi s namjerom da u novom sazivu Sabora učini da Srbi u Hrvatskoj i kao pojedinci i kao zajednica steknu puno pravo građanstva i da se prekine praksa njihove diskriminacije.
1. ZA RAVNOPRAVNOST I PRAVNU SIGURNOST SVIH GRAĐANA
Zato će se SDSS i njezini kandidati za zastupnike u Saboru zalagati za Hrvatsku ravnopravnih građana.
To znači da ćemo se zalagati za to da pripadnici srpske zajednice budu korektno, profesionalno i zakonito tretirani od strane državnih institucija, a da se prekine s ružnim i neprofesionalnim odnosima kakvih u pojedinim sredinama još uvijek ima.
2. ZA OBNOVU, POVRATAK IMOVINE I PRIZNAVANJE STANARSKIH PRAVA
Kao i dosad SDSS će se i u sljedećem saborskom razdoblju zalagati za povratak izbjeglih, a posebno za ubrzanje obnove kuća povratnika i povratak njihove imovine.
Obnova teče sporo, a povratak imovine gotovo nikako.
Isto se može reći i za obavezu države da nadoknadi hiljadama građana srpske nacionalnosti njihovu uništenu imovinu.
SDSS sa svojim zastupnicima u Saboru neće tolerirati to da korisnice imovine imaju više prava od njihovih vlasnika, kao ni to da se stalno govori kako je vlasništvo neprikosnoveno, a da to u praksi ne vrijedi za vlasnike srpske nacionalnosti.
SDSS će u suradnji s nevladinim organizacijama i međunarodnom zajednicom učiniti sve da se vrate stanovi svim nosiocima stanarskog prava.
3. ZA EKONOMSKI RAZVOJ I RAZVOJ INFRASTRUKTURE SREDINA U KOJIMA SRBI ŽIVE
Područja u kojima Srbi žive i obnavljaju svoj život nakon rata proglašena su područjima od posebne državne skrbi, ali o njima, na žalost, nitko ne skrbi.
Infrastruktura, ceste i vodovodi, ili je uništena ili je u lošem stanju.
Tvornice i tvornički pogoni ili su uništeni ili imaju loše gospodare.
Zaposlenost je ispod 10%, a za Srbe i manja.
Ljudi žive od mirovina, socijalne ili humanitarne pomoći.
Zato će prva zadaća SDSS-a biti to da uvjeri Vladu u to da područja povratka uistinu učini područjima od posebnog državnog interesa
i da usvoji i provede razvojne ekonomske programe za oživljavanje poljoprivrede,
postojeće proizvodnje i pokretanje novih proizvodnih, a gdje je moguće i turističkih kapaciteta.
4. ZA ZASTUPLJENOST SRBA U POLICIJI, SUDSTVU, IZVRŠNOJ VLASTI I JAVNIM USTANOVAMA
Samo na području istočne Slavonije, Baranje i zapadnog Srijema, gdje je SDSS osigurao zastupljenost srpske zajednice u policiji, sudstvu, školstvu, zdravstvu i izvršnoj vlasti imamo Srbe u ovim tijelima, dok ih u drugim dijelovima Hrvatske Srba gotovo uopće nema premda je to već godinama zakonska obaveza.
Iako se vraćaju i suci, i nastavnici i liječnici, iako ih ima i među onima koji su ostali živjeti u Hrvatskoj svih ratnih godina, njima se ne otvaraju mogućnosti da u skladu sa zakonom, u interesu države i svoje zajednice časno obavljaju pozive za koje su stručni.
SDSS stoga želi da se do kraja mandata novog saziva Sabora takvo stanje promijeni, pa da i Srbin može biti policajac, sudac, član gradskog poglavarstva ili liječnik u javnom zdravstvu.
5. ZA RAZVOJ SRPSKIH MANJINSKIH INSTITUCIJA I SRPSKE MANJINSKE SAMOUPRAVE
SDSS je u proteklom razdoblju, a na osnovi Erdutskog sporazuma i pisma namjere Vlade Republike Hrvatske, učinio sve da se na zadovoljavajući način regulira ustavno – pravni položaj srpske zajednice u Hrvatskoj.
Rezultat toga je prošle godine usvojeni Ustavni zakon o nacionalnim manjinama, o čijoj primjeni ovisi sudjelovanje Srba u predstavničkim tijelima i tijelima vlasti, ostvarivanje njihove kulturne autonomije i posebno razvoj manjinske samouprave posredstvom nacionalnih vijeća od općinske do državne razine.
U narednom razdoblju SDSS i njegovi zastupnici učinit će sve da pravo na obrazovanje i kulturu Srbi u Hrvatskoj mogu nesmetano ostvarivati svugdje gdje žive.
Isto će tako učiniti sve da vijeća nacionalnih manjina, kao institucije srpske manjinske samouprave, funkcioniraju i budu priznata na svim nivoima svoga rada.
6. ZA DOSTOJANSTVENU STAROST, RAVNOPRAVAN ODNOS IZMEĐU ŽENE I MUŠKARCA, TE SNAŽNIJU MLADOST
SDSS i politikom povratka, i politikom razvoja želi učiniti da starija srpska populacija ima dostojanstvenu starost, a što znači zbrinutost i u socijalnom, i u zdravstvenom i u obiteljskom smislu.
SDSS jednako tako želi da žene u srpskoj zajednici ne budu samo poštovane već i ravnopravne i podržane u svojoj ukupnoj emancipaciji u društvu.
Osnaživanje srpske zajednice povratkom mlađih, kao i jačanjem nacionalne samosvijesti kod svih mladih u srpskoj zajednici SDSS smatra svojom posebnom nacionalnom i političkom zadaćom.
Zato će posebna obaveza svih zastupnika, vijećnika i članova SDSS biti u svakoj svojoj aktivnosti rade na osiguravanju dostojanstvene starosti, ravnopravnosti žena i snaženju mladosti.
7. ZA EVROPSKU HRVATSKU I EVROPSKI POLOŽAJ SRBA
SDSS smatra da je približavanje Hrvatske evropskim integracijama nacionalni interes i cilj srpske zajednice.
Zato će njezini zastupnici djelovati tako da Hrvatska što je moguće prije otkloni i unutrašnje i vanjske prepreke za postizanje tog cilja.
To je interes srpske zajednice, jer u evropskoj Hrvatskoj, s evropskim standardima, posebno u području zaštite ljudskih i manjinskih prava, srpskoj zajednici može biti samo bolje.
Da bi se ovo moglo ostvariti SDSS, kao najjača manjinska stranka, zajedno s drugim manjinskim predstavnicima treba u Saboru oblikovati jedinstvenu manjinsku politiku.
Na taj će način politički osnažiti svoje birače i njihove interese, te prestati biti više ili manje vidljiv ukras i postati nezaobilazna snaga u funkcioniranju Sabora, a to znači i formiranju saborske većine.
Tri mjesta koje je SDSS osigurao za Srbe, nakon što je njihovo predstavništvo u Saboru bilo svedeno na jedno, sigurno nije pravedno, ali može biti i treba biti dovoljno za snažnu i odlučnu ulogu srpske zajednice u manjinskoj politici i politici Sabora.
Ako je naša poruka na prošlim izborima bila – jedan ko ni jedan, na ovim izborima ona glasi – TRI KO JEDAN!
