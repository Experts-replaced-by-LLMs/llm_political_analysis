LEVEN, NU EN STRAKS
In het slop
Op 2 mei 1989 kwam het tweede kabinet-Lubbers ten val.
Voor de VVD behoefde het niet langer.
De begeerde belastingverlaging was binnen, aan wat nog restte viel weinig eer te behalen.
De VVD dus schuldig aan een crisis, die vervroegde verkiezingen onvermijdelijk maakte.
Toch was er meer aan de hand.
Het kabinet dat het karwei van het eerste kabinet-Lubbers moest afmaken, raakte steeds meer in het slop.
De werkloosheidsbestrijding, hoofdpunt van het kabinetsbeleid, had nauwelijks resultaat, bezuinigen ging steeds moeilijker.
Een record aantal bewinds-lieden werd tussentijds tot aftreden gedwongen.
Andere bewinds-lieden mochten wel blijven, maar hun politiek gezag was dikwijls aangetast.
Hoe nu verder.
Als het aan de hoofdrolspelers van de crisis ligt behoeft er niet veel te veranderen.
Het CDA wil het beleid op hoofdlijnen voortzetten, de VVD wil de coalitie die zij eerst heeft opgeblazen weer herstellen.
En de PvdA wil na zeven jaar oppositie tegen het kabinetsbeleid graag samenwerken met de partij die het sterkst haar stempel op het gevoerde beleid zette.
Een keuze dus tussen meer van hetzelfde en een koerscorrectie naar links.
Verzwegen ontwikkelingen
Tot die keuze laat de GPV zich niet brengen.
Zo'n keuzemogelijkheid gaat geheel voorbij aan de werkelijke problemen waarvoor onze samenleving staat, maar waarover velen liever zwijgen.
Onze samenleving is voor veel mensen bedreigend geworden.
Ongeboren kinderen missen bescherming met als gevolg dat jaarlijks 40.000 van hen met goedkeuring van de overheid worden gedood.
Vele duizenden mensen sterven door toepassing van euthanasie en de overheid blijft er passief onder.
De waarde van het leven van zieken en gehandicapten wordt openlijk ter discussie gesteld.
Het leven is niet meer veilig omdat mensen menen te mogen beschikken over leven dat zij niet de moeite waard vinden.
Onze samenleving verhardt.
Alles draait om de individuele mens wiens rechten en belangen veilig gesteld moeten worden.
Het gevolg is dat wie zwak is achterblijft en wie alleen staat vereenzaamt.
De overheid zegt de gevaren te zien, maar wil tegelijk de individualisering van de samenleving voortzetten.
Economische zelfstandigheid van man en vrouw krijgt voorrang boven de opvoeding van kinderen.
De leefbaarheid van onze samenleving is ernstig aangetast.
Bodem, water en lucht, ten nutte van de mens geschapen, keren zich tegen de mens.
Wat God eenmaal goed schiep is door het optreden van de mens veelszins verworden.
Ieder zegt prioriteit toe te kennen aan de bescherming van natuur en milieu.
Maar als de rekening hiervan gepresenteerd wordt leidt dit tot de val van het kabinet.
Egoïsme en materialisme winnen het van een zorgvuldig beheer en een zinvolle ontwikkeling van het geschapene.
Zo is het voor velen geen leven meer in eigen land en elders, nu en straks.
Het karakter van onze samenleving wordt bedreigd.
De economische samenwerking in de Europese gemeenschappen wordt aangegrepen om te werken in de richting van een federaal Verenigd Europa, waarbij ook onderwijs- en mediabeleid, taal en cultuur en andere zaken die inhoud geven aan de politiek-culturele identiteit van onze samenleving steeds meer op Europees niveau geregeld zullen worden.
Daarmee wordt onze positie als vrij koninkrijk in Europa ingeruild voor die van een Europese deelstaat.
Het zijn deze ontwikkelingen die de overheid voor keuzen plaatsen.
Keuzen, die van grote betekenis zullen zijn voor de toekomst van onze samenleving.
Op die ontwikkelingen wil het GPV een antwoord geven.
Het wil daarbij de weg volgen, die God in de Bijbel heeft gewezen.
Hij is het die hemel en aarde met alles wat leeft en beweegt heeft ge- schapen.
Hij zorgt nog dagelijks voor Zijn schepping en houdt deze in stand tot de dag waarop Jezus Christus zal wederkomen.
Uit de Bijbel weten we ook van de opdracht die God aan de mens heeft gegeven om de aarde in Zijn dienst te beheren en te ontwikkelen (Gen.1:26-28) en van de normen die Hij daarbij heeft gesteld (met name in de Tien Geboden, Exodus 20 en Deut. 5).
Deze normen golden niet slechts voor een bepaalde tijd of plaats.
Ook voor vandaag en in Nederland geldt, dat het ieder zal wel gaan die handelt naar Gods geboden.
Het Spreukenboek brengt de gevolgen van de keuze van een volk scherp onder woorden door te zeggen dat gerechtigheid een volk verhoogt, maar dat zonde een schandvlek van de natie is.
En het Nieuwe Testament waarschuwt dat toorn van God zich van de hemel openbaart over alle goddeloosheid en ongerechtigheid van mensen.
Geen neutrale staat
Daarom kan het ook de overheid niet onverschillig laten of onze samenleving het schandvlek van de zonde draagt of kenmerken van de gerechtigheid.
Hoe mensen zich in hun particuliere leven opstellen tegenover Gods geboden raakt de overheid niet rechtsreeks.
Maar in haar eigen beleid moet zij een keuze maken tussen de publieke eer van God als eindelijke doelstelling òf meewerken aan de doorwerking van maatschappelijke ontwikkelingen die strijdig zijn met Gods geboden.
Veel mensen die in hun particuliere leven wel willen luisteren naar Gods geboden menen dat de overheid neutraal moet staan tegenover deze geboden.
Maar op die manier wordt het duidelijke spreken van de Bijbel over de overheid genegeerd.
Toen de apostel Paulus schreef dat de overheid in dienst van God staat deed hij dit in een tijd waarin de overheden het christelijk geloof verwierpen en tegenstonden (Rom. 13:4).
En in het Oude Testament, toen God alleen een bijzondere relatie had met het volk Israël, werden toch alle koningen der aarde opgeroepen Hem te dienen (Ps. 2:10-12).
Door de overheid neutraal te verklaren wordt de diepste betekenis van het ambt van de overheid miskend en wordt zij onmachtig de grote problemen van onze samenleving te helpen oplossen.
Een christelijke staat
Het GPV erkent de overheid als Gods dienares en vraagt van haar daarnaar te handelen.
Niet de neutrale staat maar een christelijke staat, waarin de geestelijke vrijheid van alle burgers verzekerd is, moet het doel zijn van de christelijke politiek.
Het GPV realiseert zich dat dit doel in onze geseculariseerde samenleving voorlopig een verwijderd perspectief zal blijven.
Ook de nationaal-christelijke politiek zal moeten meewerken aan compromissen als ze een - wellicht kleine stap in de goede richting betekenen.
Maar ze zal het doel moeten vasthouden.
Als het doel van de christelijke staat wordt losgelaten geeft de christelijke politiek zich al bij voorbaat gewonnen.
Als het doel echter wordt vastgehouden kan de nationaal- christelijke politiek ook in een geseculariseerde samenleving een kracht ten goede betekenen.
Zo heeft het GPV in de afgelopen jaren politiek bedreven.
Waar het kon werd het regeringsbeleid gesteund, niet zelden echter moest het worden afgewezen.
Eigen initiatieven van het GPV leidden tot concrete resultaten.
Zo wil het GPV doorwerken, zo mogelijk met versterkte kracht.
Kiezen voor een ommekeer
De noodzaak voor een ander beleid is onbetwistbaar aanwezig.
Het gaat om niet minder dan om een politieke ommekeer in nationaal-christelijke zin.
Zo'n ommekeer bereiken we niet in een handomdraai.
Daarvoor moeten we echter nu al keuzen maken, prioriteiten stellen.
Het GPV kiest daarom nu: -vóór het leven;
dus vóór levensbescherming van ongeboren kinderen en ernstig zieken en gehandicapten;
-vóór het milieu;
dus prioriteit voor milieu-investeringen boven belasting verlaging;
-vóór werkgelegenheid;
dus voorrang voor werk en scholing boven inkomen;
-vóór rechtshandhaving;
dus vóór een effectieve aanpak van de criminaliteit;
-vóór geestelijke vrijheid;
dus voor handhaving van de vrijheidsrechten van godsdienst en onderwijs die zulke diepe wortels in onze historie hebben;
-vóór samenwerking in zelfstandigheid;
dus voor handhaving van een vrij koninkrijk in Europa.
Kortom: vóór LEVEN, NU EN STRAKS,
Hoofdstuk I
DOOR RECHT TE DOEN
Recht doen is een opdracht voor alle mensen.
In de Bijbel heeft God er op tal van plaatsen aan herinnerd.
De profeet Micha vatte in één zin samen wat God van de mens vraagt: niet anders dan recht te doen en getrouwheid lief te hebben en ootmoedig te wandelen met uw God (Micha 6:8).
God heeft als Schepper van hemel en aarde ook alle recht dit van de mens te vragen.
Maar evenals vroeger moet ook in onze tijd vaak geconstateerd worden: Hij verwachtte rechtsbetrachting, maar zie, het was rechtsverkrachting (Jes. 5:7).
Het GPV zegt met de kerk van alle tijden en plaatsen dat onze goede God overheden geschonken heeft, die zowel landelijk als provinciaal en plaatselijk haar ambt uitoefenen.
Van haar geldt dat zij rechtsregels moeten stellen en handhaven om onrecht in de openbare samenleving te voorkomen en te bestrijden en om een goede ontwikkeling van de samenleving te bevorderen.
In onze huidige samenleving staan te vaak onschuldigen machteloos tegenover crimineel gedrag en gaan schuldigen vrijuit.
Dan draagt de overheid het zwaard kennelijk tevergeefs.
Het is daarom dringend nodig, dat de overheid weer ernst maakt met de uitoefening van haar ambt.
Niet alle regels behoeven echter met behulp van politie en justitie gehandhaafd te worden.
Burgers, bedrijfsleven en organisaties hebben hierin een eigen verantwoordelijkheid.
Maar wat de overheid met straf bedreigt moet ook daadwerkelijk gestraft worden.
Het ambt van de overheid is beperkt tot de openbare burgerlijke samenleving.
Zij moet daarom de vrijheid van de kerk om haar arbeid te ver- richten verzekeren en de vrijheidsrechten van alle burgers en maatschappelijke organisaties respecteren.
CONSTITUTIONELE MONARCHIE
1.Het GPV aanvaardt met dankbaarheid de constitutionele monarchie onder het Huis van Oranje als een gave van God, welke van blijven- de staatkundige betekenis is.
Zij moet worden beschermd tegen tendensen om het koningschap uit te hollen in de richting van een puur symbolische functie.
Dit is met name actueel in verband met de groeiende Europese samen- werking.
Onze constitutionele monarchie behoort niet bij een deelstaat maar bij een vrij koninkrijk in Europa.
KABINETSFORMATIE
2.De koningin belast één of meer personen met de formatie van een kabinet.
De inschakeling van een informateur verdient als regel geen aanbeveling.
Zijn staatsrechtelijke positie is onduidelijk, terwijl hij in de praktijk veel taken vervult welke door een formateur behoren te worden vervuld.
De formateur pleegt over het te voeren beleid en de kandidaat-ministers overleg met onder meer de voorzitters van de beoogde regeringsfracties.
Dit mag er echter niet toe leiden dat laatstgenoemden feitelijk een bindende voordracht van kandidaat-ministers doen.
De opstelling van een regeerakkoord op hoofdpunten behoort tot de verantwoordelijkheid van de formateur, zo mogelijk in overleg met de kandidaatministers.
De steeds vaker gehoorde opvatting dat de minister-president afkomstig zou moeten zijn uit de grootste regeringspartij is niet in het belang van de regering van het land.
In onze staatsrechtelijke verhoudingen is de minister-president geen regeringsleider maar de eerste onder zijns gelijken.
Dit moet in rekening worden gebracht onder meer in het overleg tussen regering en Staten-Generaal en bij het optreden namens Nederland in het buitenland.
FUNCTIONELE DECENTRALISATIE
3.Op het terrein van de functionele decentralisatie is een ondoorzichtige situatie ontstaan.
Onderscheiden dient te worden tussen overheidslichamen met een specifieke taak en privaatrechtelijke organen en instellingen welke mede overheidstaken behartigen.
Nagegaan moet worden welke organen en instellingen dergelijke taken mede behartigen.
Heroverweging van taken moet geschieden met als uitgangspunt dat specifieke overheidsbevoegdheden zoals het vaststellen van bindende regels en het heffen van belastingen slechts worden uitgeoefend door lichamen welke functioneren onder politieke verantwoordelijkheid van een of meer ministers.
GEMEENTEN EN PROVINCIES
4.De totstandkoming van een nieuwe Gemeentewet en Provinciewet vormt een goede gelegenheid om de autonomie van gemeenten en provincies te bevestigen.
De rijksoverheid bevordert voorts de decentralisatie van bestuur door gemeenten en provincies taken in medebewind toe te kennen, welke zij in zo groot mogelijke vrijheid uitoefenen.
Door middel van experimenten kunnen decentralisatie en deregulering bevorderd worden.
Het preventieve toezicht op gemeenten en provincies wordt zoveel mogelijk beperkt.
Van gemeenten en provincies mag worden verwacht, dat zij zich niet mengen in zaken die tot de verantwoordelijkheid van de rijksoverheid behoren.
Gemeenten en provincies kunnen specifieke relaties onderhouden met lokale en regionale overheden in het buitenland, maar mogen het Nederlandse buitenlandse beleid niet doorkruisen of belemmeren.
Het rijk maakt zich sterk voor de totstandkoming van bestuursakkoorden met de Vereniging van Nederlandse Gemeenten en het interprovinciaal Overleg.
Daarin ligt de nadruk op procedurele en financiële waarborgen voor gemeenten en provincies.
Daarnaast kunnen afzonderlijke overeenkomsten worden aangegaan met gemeenten en provincies die in specifieke omstandigheden verkeren.
STEDELIJKE AGGLOMERATIES
5.De grote steden in het algemeen en die in de Randstad in het bijzonder vervullen een belangrijke functie voor een groter gebied.
Deze functie kan steeds moeilijker worden vervuld door een steeds eenzijdiger wordende bevolkingsopbouw van veel grote steden.
Daardoor zijn de leefbaarbeid en het maatschappelijk en economisch draagvlak verminderd.
Om deze gemeenten in staat te stellen hun regionale en nationale functie - mede in concurrentie met grote steden elders in West-Europa - te vervullen dienen extra maatregelen te worden getroffen,
onder meer in het belang van de stadsvernieuwing,
ter bestrijding van de werkloosheid onder jongeren en minderheidsgroepen
en om de criminaliteit tegen te gaan.
De grote steden kunnen veel van hun problemen alleen oplossen in nauwe samenwerking met andere tot dezelfde agglomeratie behorende gemeenten.
De Wet gemeenschappelijke regelingen, aangevuld met extra mogelijkheden van verplichte samenwerking, biedt hiervoor het kader.
Voorkomen moet worden dat stedelijke agglomeraties feitelijk een extra bestuurslaag gaan vormen of gaan functioneren als een provincie binnen een provincie.
GEMEENTELIJKE HERINDELING
6.Streeksgewijze herindeling van gemeenten is geen doel in zichzelf, maar een instrument ter opheffing van bestuurlijke en ruimtelijke knelpunten in die gebieden die met belangrijke wijzigingen in hun structuur te maken krijgen.
Met name de taak en functie van het betrokken gebied bepalen de omvang van nieuw te vormen gemeenten.
Agglomeratievraagstukken dienen als regel niet door samenvoeging van gemeenten te worden opgelost, maar door intensieve en effectieve samenwerking.
Grenswijziging of samenvoeging kan echter de voorkeur verdienen als een gemeente onmisbaar is voor de vervulling van belangrijke ruimtelijke functies ten behoeve van de agglomeratie.
OVERHEID EN KERK
7.Kerk en staat hebben beide een zelfstandige roeping in dienst van God.
Met het oog daarop behoren kerk en staat van elkaar gescheiden te zijn, maar zijn beide in de uitoefening van haar ambt aanspreekbaar op de normen van de Bijbel.
De overheid ziet erop toe, dat de kerk haar ambtelijke arbeid in volle vrijheid kan verrichten.
Dat geldt ook ten opzichte van personen die als gevolg van militaire dienst of van detentie onder directe zorg van de overheid vallen.
De huidige geestelijke verzorging in de krijgsmacht dient te worden gesplitst in vormingswerk dat onder verantwoordelijkheid en voor rekening van de overheid wordt verricht en godsdienstige zorg welke door en voor rekening van de kerken wordt verleend.
Deze laatste vorm van geestelijke verzorging kan ten behoeve van militairen die daaraan de voorkeur geven eveneens onder gelijke voorwaarden worden verleend door verzorgers vanuit andere levensbeschouwelijke of religieuze organisaties.
Vooruitlopend op een dergelijke splitsing van de geestelijke verzorging dient geen principiële wijziging te worden gebracht in het systeem van verdeling van formatieplaatsen.
Met name een systeem van behoeftemeting, waarbij de persoonlijke voorkeur van de militairen bepalend is voor de verdeling, kan niet worden toegepast zolang niet duidelijk wordt onderscheiden tussen rnaatschappelijke zorgverlening en religieuze verzorging.
Subsidiëring door de overheid van kerkelijk werk en van geestelijke vorming vanwege niet-kerkelijke genootschappen moet als strijdig met de scheiding van kerk en staat worden afgewezen.
Daarvan dient de bekostiging van algemeen maatschappelijke functies zoals onderwijs, maatschappelijke zorg en jeugdwerk duidelijk te worden onderscheiden, ook als deze verzorgd worden op levensbeschouwelijke grondslag of ten behoeve van leden van een bepaalde godsdienstige groepering.
De bouw, inrichting en instandhouding van kerkgebouwen en andere daarmee vergelijkbare gebouwen behoort tot de verantwoordelijkheid van de desbetreffende kerken en genootschappen.
Overheidssteun dient daarbij niet te worden verleend.
Een uitzondering wordt gemaakt voor de instandhouding van door de overheid aangewezen beschermde monumenten.
OVERHEID EN INDIVIDU
8 Ieder mens is een uniek schepsel van God met eigen capaciteiten en taken.
Daarom heeft ieder recht op bescherming van zijn leven en gezondheid.
Hij is echter niet voor zichzelf geschapen maar samen met anderen geroepen tot dienst aan God en de medemens.
De voortgaande individualisering miskent deze roeping en leidt tot functieverlies voor het gezin en de maatschappelijke verbanden waarin de mens leeft.
De overheid dient deze ontwikkeling naar vermogen tegen te gaan, onder meer door: -handhaving van de wettelijke erkenning van het huwelijk zonder juridische gelijkstelling met andere samenlevingsvormen;
-geen adoptie of kunstmatige bevruchting buiten het huwelijk mogelijk te maken of te erkennen;
-handhaving van het recht op kostwinnerstoeslagen in de sociale zekerheid;
-handhaving van de volledige AOW-uitkering voor gehuwden als de echtgenoot nog geen 65 jaar is;
-afwijzing van het streven naar volledige ouderonafhankelijkheid bij de studie financiering.
GEESTELIJKE VRIJHEID
9.De overheid moet de geestelijke vrijheid van alle burgers waarborgen.
De vrijheid van godsdienstig belijden en de daaruit voortvloeiende vrijheden van meningsuiting, van onderwijs en van vereniging en vergadering vormen de kern van de geestelijke vrijheid.
Essentieel voor de geestelijke vrijheid is niet alleen het recht om individueel overeenkomstig eigen overtuiging te denken en te leven
maar ook het recht van organisaties op levensbeschouwelijke grondslag een beleid te voeren overeenkomstig deze grondslag.
Subsidiëring door de overheid vormt geen reden hierop inbreuk te maken.
DISCRIMINATIE
10.De overheid behoort elk ongerechtvaardigd onderscheid tussen burgers b.v. in haar benoemingsbeleid achterwege te laten.
Zij treedt op tegen publieke uitingen van onverdraagzaamheid of haat tegen groepen burgers en beschermt de slachtoffers ervan.
Met een Algemene wet gelijke behandeling waarin de vrijheidsrechten van burgers worden beperkt met het oog op een gelijke behandeling van burgers onderling en in particuliere organisaties overschrijdt de overheid haar bevoegdheid.
Kenmerkend voor de geestelijke vrijheid is immers dat burgers overeenkomstig eigen overtuiging mogen onderscheiden tussen goed en kwaad, ook als dit gevolgen heeft voor hun opstelling tegenover anderen.
Indien dit leidt tot discriminatie van burgers kan de rechter daarover op grond van de geldende wetgeving en internationale verdragen oordelen.
Niet is aangetoond dat naast de bestaande bepalingen in Grondwet en wet een Algemene wet gelijke behandeling nodig is.
Het in 1988 ingediende wetsvoorstel is er niet in geslaagd regels te formuleren welke de klassieke vrijheidsrechten respecteren en dient ook om deze reden te worden afgewezen.
GEWETENSBEZWAREN
11.In een samenleving waarin steeds minder gerekend wordt met normen ontleend aan de Bijbel worden individuele burgers steeds vaker geconfronteerd met handelingen en gebeurtenissen waarvoor zij in geweten persoonlijk geen verantwoordelijkheid kunnen aanvaarden.
De ontwikkelingen in de gezondheids-zorg vormen hiervan het meest actuele voorbeeld.
Omdat de overheid zelf deze ontwikkelingen mede heeft bevorderd behoort het tot haar taak door middel van wetgeving te verzekeren dat aan gewetensbezwaren tegemoet gekomen wordt zonder dat dit voor de betrokkenen nadelige gevolgen heeft voor de uitoefening van hun functie of voor hun rechtspositie.
OVERHEID EN SAMENLEVING
12.Ieder mens draagt persoonlijk verantwoordelijkheid tegenover God en zijn medemens.
De overheid behoort die verantwoordelijkheid te erkennen door terughoudend te zijn met regelgeving inzake het functioneren van burgers onderling.
De ontkerstening van onze samenleving heeft echter mede geleid tot een eenzijdige nadruk op het individu, waardoor het besef van verantwoordelijkheid voor elkaar en voor de samenleving als geheel ernstig is uitgesleten.
Op de overheid rust de taak voor haar deel te werken aan de ontwikkeling van de samenleving in dienst van God en bescherming te bieden aan hen die in een geïndividualiseerde samenleving zwak staan.
In een streven naar grotere eigen verantwoordelijkheid van maatschappelijke organisaties past het afzien en beëindigen van wetgeving inzake het democratisch functioneren van scholen en andere gesubsidieerde instellingen.
De hoogte van het minimum loon en de minimum uitkeringen vormen echter voorbeelden van zaken welke een verantwoordelijkheid van de wetgever dienen te blijven.
VERMAATSCHAPPELIJKING
13.Een streven naar vermaatschappelijking, waarbij overheid en maatschappelijke organisaties gezamenlijk verantwoordelijk zijn, moet duidelijk onderscheiden worden van een beleid gericht op meer erkenning voor de eigen verantwoordelijkheid van burgers en hun organisaties.
Zgn. tripartite bestuursvormen, waarbij vertegenwoordigers van de overheid en van organisaties van werkgevers en werknemers gezamenlijk het beleid bepalen, miskennen de eigen betekenis van het ambt van de overheid en kunnen onduidelijkheid scheppen over de functie van de betrokken organisaties.
Adviezen van en overleg met maatschappelijke organisaties kunnen echter van grote betekenis zijn voor de ontwikkeling van de samenleving.
PUBLIEKRECHTELIJKE BEDRIJFSORGANISATIE
14.De publiekrechtelijke bedrijfsorganisatie is aan heroverweging toe.
De principiële bezwaren tegen vermenging van overheidsbevoegdheden en belangenbehartiging blijken steeds meer tot praktische problemen te leiden.
Vermindering van de betrokkenheid van de rijksoverheid bij de publiekrechtelijke bedrijfsorganisatie komt niet aan de bezwaren tegemoet.
In plaats daarvan dient te worden nagegaan hoe publiekrechtelijke bedrijfsorganen kunnen worden omgezet in privaatrechtelijke organen.
ARBEIDSVOORWAARDEN EN COLLECTIEVE ACTIES
15.De erkenning van de vrijheid van onderhandelen van werkgevers en werknemers vormt ook het uitgangspunt voor het arbeidsvoorwaardenoverleg bij de overheid.
De proef met een model voor een meer gelijkwaardig overlegstelsel dient na evaluatie te leiden tot een wettelijke regeling terzake.
Voorts is het van belang, dat binnen de verschillende onderdelen van de rijksdienst en bij de andere overheden een meer decentraal overleg kan worden gevoerd.
Het recht op collectieve actie wordt te veel als een gegeven beschouwd bij geschillen over arbeidsvoorwaarden.
In het ontwikkelen van conflictregulerende mechanismen zoals bemiddeling en arbitrage kan de overheid een stimulerende rol vervullen.
In ieder geval moet zij erop toezien, dat werkwilligen niet gehinderd worden en dat het openbare leven niet wordt verstoord.
Daarom is het onjuist dat de overheid de ontwikkeling van het collectieve actierecht volledig overlaat aan de rechter.
De wetgever moet thans ten spoedigste regelen stellen om te voorkomen dat de uitoefening van essentiële overheidstaken dan wel een vitaal onderdeel van de samenleving zoals de gezondheidszorg door collectieve actie kan worden belemmerd.
De overheid mag niet toestaan dat politiepersoneel en andere ambtenaren, die betrokken zijn bij de handhaving van de openbare orde, in uniform actie tegen de overheid voeren.
HUWELIJK
16. Bij de schepping heeft God het huwelijk van man en vrouw ingesteld.
De publieke betekenis ervan voor onze tijd komt tot uitdrukking in de wettelijke regeling van het huwelijk en van de rechtsgevolgen ervan.
Andere samenlevingsvormen, waartoe burgers in eigen verantwoordelijkheid besluiten, mogen niet op één lijn worden gesteld met het huwelijk.
Een systeem van officiële erkenning of registratie van dergelijke samenlevingsvormen, leidende tot met het huwelijk vergelijkbare rechten en plichten, wordt dan ook afgewezen.
De huidige echtscheidingswetgeving is niet gericht op herstel van geschonden verhoudingen, maar op ontbinding.
Het Burgerlijk Wetboek moet zo worden herzien, dat de blijvende taak van man en vrouw ten opzichte van elkaar en hun kinderen het uitgangspunt wordt.
Wettelijke limitering van alimentatieverplichtingen in de tijd past hier niet bij.
GEZIN
17. De overheid behoort in haar beleid uit te gaan van de grote betekenis van een goed gezinsleven voor de toekomst van onze samenleving.
Daartoe bevordert zij dat ouders hun kinderen zoveel mogelijk zelf kunnen opvoeden.
Elke dwang of drang om de opvoeding van kinderen te combineren met beroepsarbeid door beide echtgenoten wordt dan ook afgewezen.
In de kosten van kinderopvang buiten gezinsverband draagt de overheid slechts bij als er sprake is van een medische of sociale nood- zaak of als een alleenstaande ouder door het verrichten van werk buitenshuis zoveel mogelijk in eigen levensonderhoud wil voorzien.
Ouderschapsverlof dient naar keuze van de ouders te kunnen worden opgenomen door beide ouders of door één van beiden.
Een geleidelijke verhoging van de kinderbijslag en de invoering van een splitsingsstelsel bij de loon- en inkomstenbelasting behoren tot een gezinsvriendelijk beleid.
Indien in een gezin sprake is van verstoorde verhoudingen moet een beroep kunnen worden gedaan op deskundige hulpverlening of op een vertrouwenspersoon.
Als minderjarigen het ouderlijk huis verlaten en zich bij hulpverleners melden dienen deze de kinderrechter onverwijld te informeren en moet het beleid erop zijn gericht ouders en kind weer te verenigen.
ALLEENSTAANDEN
18. Alleenstaanden hebben evenals gezinnen aanspraak op wettelijke bescherming van hun positie.
Zij hebben, wanneer zij het ouderlijk huis ontgroeid zijn of daar door werk of studie niet langer kunnen blijven, recht op zelfstandige woonruimte.
Voorstellen voor verdergaande individualisering binnen de sociale zekerheid en de belastingwetgeving leiden lot een relatieve verslechtering van de positie van alleenstaanden en dienen mede daarom te worden afgewezen.
RECHTSORDE
19. In de loop der jaren is een onaanvaardbare afstand ontstaan tussen de wet en de rechtspraktijk.
Politie en justitie zijn niet bij machte de naleving van wettelijke voorschriften te verzekeren.
De pakkans bij het plegen van delicten is gering, terwijl de berechting en de tenuitvoerlegging van straffen te veel tijd vergen.
Zowel de veel voorkomende criminaliteit als de vaak internationaal opererende zware criminaliteit tasten als gevolg daarvan de openbare veiligheid ernstig aan.
Herstel en handhaving van de rechtsorde moet dan ook door maatregelen op een breed terrein extra prioriteit verkrijgen.
Als onderdeel daarvan moeten de uitgaven voor politie en justitie structureel worden verhoogd met omstreeks 500 miljoen gulden.
VOORKOMEN VAN CRIMINALITEIT
20. Versterking van het normbesef in de samenleving is de beste vorm van voorkoming van criminaliteit.
Daarnaast moet in brede kring het besef groeien, dat de handhaving van de rechtsorde door politie en justitie niet los gezien kan worden van de eigen verantwoordelijkheid van iedere burger om criminaliteit naar vermogen te voorkomen en te bestrijden.
De overheid kan dit onder meer bevorderen door te pogen de aangiftebereidheid van de burgers te vergroten.
Daarnaast kan de criminaliteit worden tegengegaan door middel van experimenten met aanstelling van huismeesters van flatgebouwen en controleurs bij het openbaar vervoer.
Bevorderd moet worden dat bedrijven zelf zorg dragen voor de beveiliging van hun gebouwen en installaties.
Als zij daarin tekortschieten en daardoor extra politiebeveiliging nodig is worden de kosten ervan in beginsel in rekening gebracht.
Hetzelfde geldt in geval van extra politie-inzet bij publiektrekkende wedstrijden en andere grootschalige manifestaties.
Inschakeling van particuliere beveiligingsdiensten door bedrijven en instellingen kan van belang zijn.
Teneinde te bereiken dat het personeel van deze diensten voldoende gekwalificeerd is, over zijn bevoegdheden geen onduidelijkheid bestaat en het personeel als zodanig en niet als politiepersoneel herkenbaar is dient de geldende wetgeving te worden aangepast.
WETGEVING
21. De oorzaak van de gegroeide afstand tussen de wet en de rechts- praktijk moet voor een deel ook worden gezocht bij de formulering van sommige wetten.
Voorschriften geven aanleiding tot ontduiking of overtreding.
Verouderde regelingen worden niet meer toegepast.
Soms beroept de rechter zich op ontwikkelingen in de samenleving ten einde geldende voorschriften van hun kracht te beroven.
Het is van groot belang dat het primaat van de wetgever wordt hersteld.
Daartoe is het nodig dat wettelijke voorschriften duidelijk zijn en zo weinig mogelijk aanleiding geven tot ontduiking.
Als delicten welke ingaan tegen de burgerlijke betekenis van de Wet van God als gevolg van ontwikkelingen in de rechtspraak niet meer of onvoldoende worden gestraft behoort het tot de taak van de wetgever door wetswijziging de strafbaarheid opnieuw te verzekeren.
Overigens dient de wetgever terughoudend te zijn met het dreigen met straf.
Andere sancties zoals toepassing van bestuursdwang, oplegging van een dwangsom of een administratieve boete en het vervallen of intrekken van een vergunning of ontheffing zijn soms doeltreffender ter handhaving van de rechtsorde en belasten politie en justitie minder.
In de komende jaren zal systematisch moeten worden nagegaan hoe ook in de bestaande regelingen strafbepalingen vervangen kunnen worden door andere sancties.
Daarvoor komen met name verkeersvoorschriften, regelingen van economische ordening en verordeningen van gemeenten en provincies in aanmerking.
Strafbedreiging blijft echter het aangewezen middel voor strafbare feiten met een moreel verwerpelijk karakter.
TOETSING VAN WETGEVING
22. De wetgever dient ervoor zorg te dragen dat bestaande en nieuwe wetgeving in overeenstemming is met de Grondwet.
Daarnaast is het van belang, dat ook formele wetten kunnen worden getoetst aan de Grondwet.
In eerste instantie zou de Hoge Raad bevoegd kunnen worden verklaard wetten te toetsen aan de klassieke grondrechten.
In het verlengde hiervan wordt door de regering onderzocht hoe een met de Koning verbonden constitutioneel hof kan worden ingesteld.
Dit hof krijgt de bevoegdheid wetten te toetsen aan de Grondwet en aan algemene rechtsbeginselen, die zijn geënt op de openbare betekenis van Gods wet.
POLITIE
23.Uitgangspunt voor de organisatie van de politie vormt de basispolitiezorg op gemeentelijk niveau.
Deze kan in beginsel in gemeenten boven 40.000 inwoners worden uitgeoefend door een korps gemeentepolitie.
In kleinere gemeenten verdient rijkspolitie de voorkeur boven regionale politie, omdat een eenhoofdig gezag van groot belang is voor de handhaving van de openbare orde.
Ter bestrijding van de bovenlokale criminaliteit moet effectief worden samengewerkt in regionaal verband.
Deze samenwerking wordt mede bevorderd door decentralisatie van beheerstaken inzake de rijkspolitie en door nauw overleg met de burgemeesters van gemeenten met gemeentepolitie.
Bestaande knelpunten welke de samenwerking bemoeilijken, zoals de materiële uitrusting en verschillen in rechtspositie, moeten zo snel mogelijk worden opgelost.
De politiesamenwerking aan de basis dient ook op landelijk niveau duidelijk vorm te krijgen.
Onderbrenging van de gehele politiezorg onder hetzij het departement van binnenlandse zaken hetzij het departement van justitie zou leiden tot een eenzijdig accent op één van de politiefuncties.
Het feit dat beide departementen in sterke mate betrokken zijn bij de handhaving van orde en veiligheid en tevens een belangrijke wetgevingsfunctie hebben pleit ervoor beide relatief kleine departementen samen te voegen tot één departement van binnenlandse zaken en justitie.
OPSPORING EN VERVOLGING
24. Minder dan één op elke vier ter kennis van de politie gekomen delicten wordt opgelost.
Slechts een deel daarvan leidt tot strafvervolging en veroordeling.
Hierdoor wordt de geloofwaardigheid van de ambtsuitoefening door de overheid ernstig ondermijnd.
Het percentage opgehelderde delicten moet aanmerkelijk omhoog, terwijl voorkomen moet worden dat veel opgehelderde zaken vervolgens worden geseponeerd.
Maatregelen zijn nodig om vormfouten bij de opsporing en in de dagvaarding te voorkomen.
Vereenvoudiging van de dagvaardingsprocedure moet worden overwogen.
Nagegaan moet worden hoe voorkomen kan worden dat een aanmerkelijke vergoeding moet worden betaald als ontslag van rechtsvervolging plaatsvindt uitsluitend op grond van vormfouten.
Op de centrale overheid rust een bijzondere verantwoordelijkheid bij de bestrijding van zware criminaliteit.
Het gaat hierbij veelal om goed georganiseerde internationaal opererende groepen, waarbij de handel in verdovende middelen en ernstige geweldsmisdrijven hand in hand gaan.
De bestrijding hiervan kan niet afhankelijk worden gesteld van prioriteitstelling door lokale of regionale politieinstanties.
Onder landelijke coördinatie dienen regionale teams speciaal met de bestrijding van deze vorm van criminaliteit te worden belast.
Voor deze teams dient een afzonderlijk budget beschikbaar te zijn.
Met politie-instanties in het buitenland moet intensief worden samengewerkt ter voorkoming en opsporing van strafbare feiten.
Overdracht van politietaken aan boven-nationale organen wordt echter afgewezen.
Van de afschaffing van controles aan de binnengrenzen in Europa kan geen sprake zijn zolang geen sluitende afspraken zijn gemaakt om te voorkomen dat criminele activiteiten zich ongehinderd over de grens kunnen verplaatsen.
Voor massaal gepleegde strafbare feiten dienen korte en eenvoudige afdoeningsprocedures te worden ingevoerd.
Uitbreiding van de mogelijkheid tot het aanbieden van een schikking vormt een voorbeeld van zo'n procedure.
RECHTERLIJKE MACHT
25. In het belang van een meer efficiënte werkwijze van het openbaar ministerie en de rechterlijke macht dienen extra middelen beschikbaar te komen voor automatisering, huisvesting en personeel.
De voorgenomen integratie van gerechten dient zorgvuldig te worden overwogen en uitgevoerd.
Integratie is van belang, maar grootschaligheid leidt gemakkelijk tot bureaucratisering.
Na elke fase dient te worden geëvalueerd en te worden bezien of op de ingeslagen weg moet worden voortgegaan.
TENUITVOERLEGGING VAN STRAF
26. De effectiviteit van de strafoplegging wordt ernstig beperkt door problemen bij de tenuitvoerlegging van straffen.
Voor het ondergaan van gevangenisstraf gelden lange wachttijden, voor het ondergaan van voorlopige hechtenis ontbreekt vaak de celcapaciteit.
In de komende jaren zal deze capaciteit zodanig moeten worden vergroot dat een einde komt aan de wachttijden en voorlopige hechtenis kan worden toegepast in alle gevallen waarin deze noodzakelijk is.
De inning van geldboeten, zowel van ingezetenen als van buitenlanders, moet worden verbeterd.
Bij zwaardere delicten moet verbeurdverklaring van goederen eerder kunnen worden uitgesproken.
Aan de hand van ervaringen met opgelegde alternatieve straffen kan tot geleidelijke uitbreiding van toepassing van deze straf worden overgegaan, eventueel ook ter vervanging van geldboeten.
De alternatieve sanctie dient echter ook feitelijk het karakter van straf te behouden.
KANSSPELEN
27. Het gokken is in snel tempo tot een nationaal kwaad geworden.
Het aantal gokverslaafden is vooral onder jongeren snel toegenomen.
Door diefstal proberen zij te voorzien in een toenemende behoefte aan geld.
De gebruikelijke argumenten voor een zekere legalisering van kansspelen, n.l. de opkomst van illegale kansspelen en concurrentie uit het buitenland, zijn ondeugdelijk gebleken.
Legalisering heeft immers slechts geleid tot een forse verdere groei van de omzet, terwijl die van illegale kansspelen niet is verminderd.
Er ligt thans meer dan genoeg feitenmateriaal ter tafel om tot een omkering in het gevoerde beleid te komen.
Naast hulpverlening aan verslaafden zal het beleid erop gericht moeten zijn de mogelijkheden om verslaafd te raken te beperken.
Prioriteit verdienen daarbij de volgende maatregelen: -aanscherping van de Wet op de kansspelen inzake het gebruik van speel automaten en bingospelen;
-beëindiging van de relatie met Ladbroke en sluiting van de door dit bedrijf geëxploiteerde zgn. wedwinkels;
-afzien van het plan om vergunning te verlenen voor een zgn. instant-loterij;
-geen verdere uitbreiding van het aantal casino's;
-geen privatisering van de Staatsloterij maar beëindiging van deze vorm van door de overheid georganiseerd gokken.
ALCOHOL
28. Bijna één op elke tien volwassen Nederlanders heeft problemen door of met alcohol.
Daardoor wordt de gezondheid en de veiligheid van talloze mensen bedreigd, terwijl jaarlijks enkele duizenden mensen sterven als gevolg van alcoholgebruik door henzelf of anderen.
De overheid dient dan ook een consequent beleid te voeren gericht op terugdringing van alcoholgebruik.
Zij geeft daartoe het voorbeeld in haar eigen instellingen.
Een nieuwe Alcoholwet dient spoedig tot stand te komen.
Daarin moet onder meer een verbod op alcoholreclame via radio en televisie worden opgenomen.
In het kader van de harmonisatie van accijns op alcoholhoudende dranken moet getracht worden te komen tot hogere tarieven dan thans in Nederland gelden.
In ieder geval dient een verlaging te worden afgewezen.
VERDOVENDE MIDDELEN
29. De handel in verdovende middelen komt steeds meer in handen van internationaal opererende organisaties, die zich concentreren op landen waar een "markt" bestaat voor deze middelen, waaronder Nederland.
Daardoor bestaat het gevaar van toeneming van de met deze handel gepaard gaande zware criminaliteit.
De overheid moet alles in het werk stellen de handel en het gebruik in eigen land te bestrijden.
Daartoe dienen politie en openbaar ministerie in goede coördinatie prioriteit te geven aan de opsporing van opiumdelicten.
De regering moet voorts nauw samenwerken met de regeringen van de Nederlandse Antillen en Aruba om te voorkomen dat deze Koninkrijksdelen gebruikt worden als schakel tussen de landen van herkomst in Zuid- en Midden-Amerika en Nederland.
Het gebruik van en de handel in verdovende middelen in gevangenissen en huizen van bewaring moet met kracht worden tegengegaan.
Bovendien dienen garanties te bestaan dat niet-verslaafde gedetineerden niet in aanraking komen met verdovende middelen.
OPENBARE ZEDEN
30. De gave van de sexualiteit wordt in de praktijk vaak misbruikt als voorwerp van openlijke exploitatie.
De overheid neemt hier tegenover een tweeslachtige houding aan.
Terecht ziet zij het als haar taak op te treden tegen allerlei vormen van sexueel geweld en van internationale vrouwenhandel.
Maar de openlijke prostitutie en de handel in pornografie krijgen alle ruimte.
Het behoort tot de eigen taak van de overheid publieke exploitatie van de sexualiteit tegen te gaan.
Ondanks de verzelfstandiging van de PTT behoort dit met de overheid verbonden bedrijf een eind te maken aan de zgn. sexlijnen.
Als dit niet lukt door overreding zal een wettelijk verbod moeten volgen.
De overheid behoort erop toe te zien dat in haar voorlichtingsmateriaal niets wordt opgenomen waarvan de suggestie uitgaat dat sexueel verkeer en huwelijk los van elkaar mogen worden gezien.
ZONDAGSRUST
31. Het in acht nemen van de zondagsrust is ook van betekenis voor de openbare samenleving.
Daarom behoort de overheid deze zelf in acht te nemen en in het algemeen de zondagsrust in haar beleid en wetgeving te bevorderen.
Zij maakt waar nodig van haar bevoegdheden gebruik om te voorkomen dat de zondag in bedrijven waar dat niet absoluut noodzakelijk is als werkdag wordt aangewezen.
Zij draagt zorg voor arbeidsrechtelijke bescherming van werknemers die bezwaren hebben tegen werken op zondag.
De bevoegdheid van gemeentebesturen plaatselijke beperkingen te stellen aan openbare vermakelijkheden op zondag wordt erkend en verruimd.
De winkelsluiting op zondag moet worden gehandhaafd.
Ook de openstelling van handelsbeurzen en tentoonstellingen op zondag moet worden tegengegaan.
Hoofdstuk II
DOOR HET ZWAKKE TE BESCHERMEN
Alles wat zwak is heeft bescherming nodig.
De naast betrokkenen zoals het gezin, de families de kerk en zorginstellingen hebben hierbij een eerste taak.
De overheid heeft echter Een eigen verantwoordelijkheid in het bijzonder ter bescherming van mensen die in een afhankelijke positie verkeren ten opzichte van anderen.
Daarin dient zij de zorg van God voor zijn schepselen te vertonen in het belang van zieken en gezonden, van ouderen en jongeren, en evenzeer van culturele minderheden.
Aan de maatschappij van de toekomst wordt in het hier en nu gebouwd.
Wanneer wij nu wezenlijke elementen van de rechtsstaat uithollen en krachteloos maken, staan overheid en volk schuldig tegenover de rechtvaardige God, wiens wet het loven in de maatschappij wil steunen en beschermen.
Het GPV wil dat de overheid deze goddelijke wet onverkort richtsnoer laat zijn voor haar rechtstaak ten aanzien van de bescherming van het menselijke leven.
Het GPV verzet zich daarom tegen de voortdurende verwaarlozing van deze rechtsplicht.
Achtereenvolgende kabinetten hebben vrij baan gegeven aan een moreel anarchisme, dat de bescherming van het ongeboren, zwaar gehandicapte en naar het einde gaande leven aan rechtswillekeur heeft prijsgegeven.
Als op deze weg wordt voortgegaan zal in de maatschappij van de toekomst geen plaats meer zijn voor het niet-gave, niet-produktieve en niet-gewenste menselijk leven.
Het GPV wil dat de overheid de haar van God, de Schepper van alle leven, gegeven rechtsbeschermingstaak weer erkent en actief uitvoert om deze levensvernietigende samenlevingsdynamiek te keren.
Met het oog op het leven nu en in de toekomst vraagt het GPV van de overheid een vernieuwde oriëntatie op het goddelijk gebod.
Alleen door zo te handelen zal de overheid weer echt dienstbaar zijn aan de volle ontplooiing van de samenleving.
RECHTSBESCHERMING VAN HET LEVEN
32. In de achter ons liggende jaren is feitelijk en wettelijk de bescherming van het leven op onaanvaardbare wijze uitgehold.
Deze welbewuste verwaarlozing van één van de meest fundamentele pijlers van onze rechtsstaat is een schande voor het aangezicht van God en een zware schuld van overheid en volk.
Op de wetgever rust dan ook de plicht goede wettelijke bepalingen te formuleren, die rechtsbescherming geven aan alle leven vanaf de bevruchting tot het levenseinde.
De regering dient met het oog daarop een programma van wetgeving op te stellen, gericht op het onverkort strafbaar stellen van abortus provocatus, levensbeëindiging van zwaar gehandicapt menselijk leven en andere vormen van actieve euthanasie.
ABORTUS PROVOCATUS
33. De Wet afbreking zwangerschap heeft niet geleid tot een vermindering van het aantal abortussen.
Dit aantal is schrikbarend hoog gebleven.
Erkend wordt door de regering dat de inspectie voor de volksgezondheid niet bij machte is de naleving van de wet voldoende te controleren.
Verder is de reikwijdte van de wet op een onaanvaardbare wijze ingeperkt door de beslissing van de regering een zwangerschap tot 16 dagen overtijd niet aan te merken als een zwangerschap in de zin van de wet.
In deze kabinetsperiode dient de Wet afbreking zwangerschap te worden ingetrokken.
Zulks betekent dat ziekenhuizen en klinieken niet langer een vergunning meer zullen hebben om een zwangerschap met medische middelen af te breken.
Het Wetboek van strafrecht dient een voor iedereen geldende strafbepaling te bevatten terzake van het beëindigen van het leven van de menselijke vrucht.
De zgn. abortuspil wordt in ons land niet toegelaten.
De financiering van abortus provocatus via ziekenfondswet, ziektekostenverzekering of overheidssubsidie wordt gestopt.
HULPVERLENING ONGEWENSTE ZWANGERSCHAP
34.Via voorlichting en een adequaat hulpaanbod voert de overheid een beleid gericht op het voorkomen van en het verlenen van hulp bij ongewenste zwangerschap.
Met het oog daarop wordt een toereikende subsidie gegeven aan de Vereniging ter Bescherming van het Ongeboren Kind (VBOK) en andere organisaties met een vergelijkbare doelstelling.
Daarbij past ook dat de overheid in haar zgn. emancipatiebeleid de maatschappelijke betekenis van het ouderschap/moederschap meer benadrukt en waar mogelijk in haar beleid tot uitdrukking brengt.
EUTHANASIE EN WET
35. Het is en blijft principieel verwerpelijk wanneer in onze rechtsstaat aan een arts het recht wordt gegeven het leven te beëindigen van zijn patiënten, ook wanneer zulks zou geschieden op hun verzoek.
Het moet dan ook ernstig worden betreurd dat in de achter ons liggen jaren rechters gevallen van actieve euthanasie op verzoek ongestraft hebben gelaten.
Het is dringend gewenst dat in onze strafwetgeving ondubbelzinnig tot uitdrukking wordt gebracht dat actieve euthanasie in alle gevallen als een misdrijf tegen het leven wordt aangemerkt.
De thans bij de Tweede Kamer in behandeling zijnde wetsvoorstellen van D66 en het kabinet- Lubbers II schieten terzake ernstig tekort en zijn derhalve onaanvaardbaar.
In de komende kabinetsperiode zal met spoed een aanscherping en verduidelijking van de desbetreffende bepalingen in het Wetboek van strafrecht moeten worden bewerkstelligd.
Daarvan dient een duidelijk signaal uit te gaan naar zowel de rechter als de artsenstand dat actieve euthanasie niet straffeloos mag zijn.
EUTHANASIE EN JUSTITIE
36. Ter effectuering van de strafrechtelijke bepalingen tegen actieve euthanasie voert het Openbaar Ministerie een krachtig opsporings- en vervolgingsbeleid.
Afspraken tussen artsen en officieren van justitie over het al dan niet vervolgen van daden van actieve euthanasie worden niet gemaakt.
Interne richtlijnen van ziekenhuizen en andere zorginstellingen voor de toepassing van actieve euthanasie worden justitieel niet erkend.
Maatregelen worden genomen voor een meer effectieve controle op het waarheidsgetrouw invullen van overlijdensverklaringen.
Onjuiste invulling wordt zwaarder bestraft.
EUTHANASIE EN HULPVERLENING
37. Waar actieve euthanasie geen oplossing kan en mag zijn bij ernstig lijden en/of in de stervensfase, behoort de zorgplicht van artsen en verpleegkundigen onverkort gehandhaafd te blijven.
In opleidingsprogramma's voor verplegenden en verzorgenden dient de aandacht voor stervensbegeleiding een zwaarder accent te krijgen.
Tot het geven van medisch zinloze behandelingen is een arts niet gehouden, wel tot het verlichten van pijn en het meewerken aan stervensbegeleiding.
Indien in de gezondheidszorg initiatieven worden ontplooid voor zgn. hospices met het oog op een goede en specifiek gerichte stervensbegeleiding, wordt dit door de overheid financieel en in regelgeving gesteund.
Aan ernstig gehandicapte pasgeborenen wordt om redenen van hun handicap of levensverwachting niet de normale zorg onthouden.
Zo nodig wordt aan de ouders hulp verleend bij de opvang van deze kinderen.
Er mag geen twijfel over bestaan dat in onze samenleving het recht op leven ook voor hen onverkort geldt.
NIEUWE MEDISCHE TECHNIEKEN (algemeen)
38. De snelle ontwikkelingen op het gebied van de medische technologie vragen om een intensieve ethische en - soms ook - wettelijke normering.
Enerzijds bieden deze nieuwe technieken kansen op extra medische zorg en leedvoorkoming en verzachting, anderzijds vindt er soms een ongeoorloofde manipulatie met het door God geschonken leven plaats.
Dit laatste is mede een gevolg van de gelegaliseerde abortuspraktijk.
Belangrijke elementen van een wettelijke normering dienen te zijn de erkenning dat vanaf de bevruchting het mensenleven volwaardige beschermrechten heeft en dat het wettelijk huwelijk het kader is voor de toepassing van moderne voortplantingstechnieken.
KUNSTMATIGE BEVRUCHTING EN MEDISCHE EXPERIMENTEN
39. Kunstmatige bevruchtingstechnieken worden beschouwd als een medische behandeling van onvruchtbaarheid en niet als een alternatief voor de natuurlijke voortplanting.
Toepassing van deze technieken is uitsluitend geoorloofd bij echtparen.
Kunstmatige inseminatie door een donor wordt afgewezen.
Zolang donorinseminatie plaatsvindt dienen alle relevante gegevens van de donor bewaard te blijven.
Het kind heeft recht op informatie omtrent zijn afstamming.
De toepassing van in vitro fertilisatie dient aan een vergunningenstelsel te zijn gebonden.
Als voorwaarde geldt in elk geval dat geen bevruchte eicellen vernietigd mogen worden, het zgn. overblijven van embryo's wordt vermeden en dat op embryo's geen experimenten worden uitgevoerd.
Met het oog op de laatste voorwaarde wordt door de regering met spoed het reeds lang toegezegde wetsvoorstel medische experimenten ingediend.
Deze wettelijke regeling bevat een verbod op het kweken van embryo's voor wetenschappelijk onderzoek, een verbod op het gebruik van foetaal weefsel afkomstig van abortus provocatus en een verbod op de handel in embryo's.
In vitro fertilisatie wordt niet opgenomen in het verstrekkingenpakket van de ziekenfondsverzekering of in het toekomstige basispakket van een zorgverzekering.
Eveneens is een wettelijke regeling nodig voor een verbod op het bemiddelen bij draagmoederschap.
GEZONDHEIDSZORG
40. Gezondheid is een gave van God en een verantwoordelijkheid van de mens met het oog op zijn maatschappelijke taken.
De overheid draagt voor haar deel een regelgevende verantwoordelijkheid voor een toereikende financiering en een voorzieningenstelsel.
Dit betreft in het bijzonder de kwaliteit van de zorg, de toegankelijkheid en spreiding van het zorgaanbod, de financiële solidariteit van de burgers en de kostenbeheersing van de zorg.
In het zorgstelsel wordt gestreefd naar het leveren van zorg op maat en het stimuleren en financieel mogelijk maken van zelfzorg en mantelzorg.
In het bijzonder dient gezocht te worden naar mogelijkheden de thuiszorg van patiënten en cliënten, die dat op prijs stellen, te vergroten.
De overheid dient het belang te erkennen van levensbeschouwelijke aspecten verbonden aan zaken als gezondheid, ziekte en lijden.
Daarom zal zij in het veranderingsproces van onze gezondheidszorg garanties moeten geven voor op levensbeschouwelijke grondslag werkende instellingen alsmede het recht op een vrije artsenkeuze moeten handhaven.
Erkend moet worden dat de positie van verplegenden en verzorgenden zowel qua salarisniveau als werkdruk knelpunten vertoont.
Met het oog daarop wordt een pakket maatregelen voorgesteld gericht op intensivering van scholing en werving voor verpleging en verzorging ter oplossing van de werkgelegenheidsproblematiek in deze sector.
In overleg met de betrokken beroepsgroepen voert de regering een beleid gericht op het tegengaan en voorkomen van de ziekte Aids.
Gerichte voorlichting is daarbij gewenst, waarbij in het bijzonder gewaarschuwd moet worden tegen een ongebonden sexualiteit.
Voor de opvang van Aids-patiënten worden voldoende financiële middelen beschikbaar gesteld.
FINANCIERING GEZONDHEIDSZORG
41. De in de achterliggende kabinetsperiode in gang gezette vernieuwing van het financieringsstelsel van de gezondheidszorg dient op hoofdlijnen te worden voortgezet.
In een nieuwe wet op de zorgverzekering komt een basispakket, waarin onvermijdbare risico's die de draag- kracht van de individuele burger te boven gaan verplicht verzekerd zullen zijn.
Tot dat basispakket behoren de bestaande verstrekkingen op het gebied van de gezondheidszorg en maatschappelijke dienstverlening, gezinszorg, bejaardenzorg, de sociaal-pedagogische zorg en het algemeen maatschappelijk werk.
Aan verzekerden wordt de mogelijkheid geboden te kiezen voor eigen risico.
Aan het kabinetsvoornemen abortus provocatus en sterilisatie in het basispakket op te nemen wordt geen uitvoering gegeven.
Tot de verzekeraars-nieuwe-stijl zullen - zo nodig - ook verzekeraars met een zgn. pro life doelstelling kunnen behoren.
De nieuwe verzekering houdt op een zodanige wijze rekening met inkomenseffecten dat in het bijzonder gezinnen met kinderen niet onevenredig zwaar worden belast.
Naast en in aanvulling op het basispakket nemen verzekeraars in hun polissen verstrekkingen op, waartegen elke verzekerde via een aanvullende premie zich kan verzekeren.
GEESTELIJKE GEZONDHEIDSZORG
42. Gehandicapten hebben recht op erkenning als volwaardige leden van de samenleving.
Overheid en particuliere organisaties garanderen een daarop afgestemd adequaat niveau van hulpverlening.
Een actief beleid ter bevordering van de integratie van geestelijk gehandicapten in de samenleving is dringend gewenst.
Tot een dergelijk beleid behoort dat voldoende financiële middelen beschikbaar zijn voor thuiszorg, begeleid zelfstandig wonen, vrijwillige pleegzorg en arbeidsbemiddeling.
Ouders die er de voorkeur aan geven een gehandicapt kind thuis te verzorgen dienen daartoe financieel in staat te worden gesteld.
Het recht van verzekerden op een toereikend voorzieningenniveau verplicht de overheid binnen een afzienbare termijn een einde te maken aan het capaciteitstekort in de zwakzinnigenzorg.
Bij de capaciteitsberekening dient meer rekening te worden gehouden met de vergrijzing onder zwakzinnigen.
Hulpvraag en hulpaanbod dienen beter op elkaar af- gestemd te worden.
Met het oog daarop dient er een functiegerichte verstrekkingen systematiek voor geestelijk gehandicapten te komen.
Bij de verdere herstructurering van het verzekeringsstelsel wordt zo nodig een wettelijke garantie gegeven voor de zorg voor geestelijk gehandicapten.
PATIËNTENRECHTEN
43. In het hart van een systeem van patiëntenrechten dient het recht op leven te staan.
Dit recht verdient in het bijzonder aandacht waar het gehandicapten betreft.
In de huidige abortus- en euthanasiecultuur dient de overheid er voor te waken dat geen sociale of financiële druk ontstaat op ouders die een gehandicapt kind verwachten of hebben ontvangen.
Een wettelijke regeling op het gebied van de patiëntenrechten wordt bevorderd.
Daarin wordt onder meer geregeld het mentorschap over geestelijk gehandicapten, een recht op informatie over medische gegevens en de bescherming van medische persoonsgegevens.
OUDEREN
44. Het aandeel van de ouderen in onze bevolking zal de komende jaren verder toenemen.
Zij behoren een volwaardige, zo zelfstandig mogelijke, plaats in onze samenleving te kunnen innemen.
Waar mogelijk worden mogelijkheden van flexibele pensionering vergroot.
Voor een aantal ouderen zullen hulpvoorzieningen beschikbaar moeten zijn.
Ouderen die er de voorkeur aan geven thuis te blijven wonen zal een op hun zorgbehoefte afgestemde hulp moeten worden geboden.
In het nieuwe zorgverzekeringsstelsel zullen ouderen rechten moeten krijgen om die hulp te ontvangen die zij passend achten.
De indicatiestellingen voor thuiszorg, bejaardenoorden en verpleegtehuizen zullen op elkaar moeten worden afgestemd.
Het vrijwilligerswerk in de ouderenzorg wordt gestimuleerd, zo nodig door middel van het geven van vrijwilligersvergoedingen.
Het is van groot belang dat ouderen kunnen kiezen voor opneming in een tehuis van eigen geestelijke signatuur.
Bij de planning van voorzieningen wordt daarmee rekening gehouden.
lnstellingen moeten het recht hebben door middel van een toelatingsbeleid en gedragsvoorschriften een eigen leefstijl te handhaven.
VERSLAVINGSZORG
45. Veel mensen, onder wie vooral veel jongeren, zijn in meer of minder mate verslaafd aan alcohol, verdovende middelen of het gokken.
Zij schaden daarmee hun gezondheid, verwaarlozen hun maatschappelijke roeping en vervallen dikwijls tot criminaliteit.
Het is de taak van de overheid via justitieel optreden, voorlichting en preventie, ontmoediging en hulpopvang het maatschappelijk kwaad van de verslaving terug te dringen.
Pogingen van gemeentezijde over te gaan tot een vrije verstrekking van heroïne zijn onaanvaardbaar.
Het openlijk aanbieden van zgn. soft drugs dient daadwerkelijk bestreden te worden.
De gokverslaving dient een erkend onderdeel te zijn van de verslaafdenzorg.
Een nieuwe organisatie van de verslaafdenzorg mag alleen dan gedecentraliseerd worden wanneer vaststaat dat continuering en versterking van de huidige, doelgerichte werkwijze mogelijk is.
Daarbij past dat ook instellingen, werkend op levensbeschouwelijke basis, voor een subsidie in aanmerking kunnen blijven komen.
Met het oog op de risico's, verbonden aan het roken, dient de regering een beleid te voeren dat gericht is op de terugdringing van het roken en op de bescherming van de niet-rokers.
MINDERHEDEN
46. Ondanks het feit dat Nederland geen immigratieland kan zijn en ondanks het restrictieve toelatingsbeleid van de regering, neemt het aantal mensen behorend tot de zgn. culturele minderheden nog altijd toe.
Door gezinshereniging zal deze groei zich ook de komende jaren voortzetten.
Voor een goede plaatsbepaling van deze minderheden in onze samenleving is het nodig noch gewenst te spreken over een multiculturele samenleving.
Voorop dient te staan een goede integratie van deze minderheden in onze samenleving.
Van hen mag worden verlangd dat zij zich houden aan de regels van onze rechtsstaat en een positieve houding hebben tegen- over de Nederlandse cultuur, zoals deze tot uitdrukking komt in onze taal, rechtsgewoonten, historie en publieke instellingen.
Tegelijk geldt dat het recht van deze minderheden wordt erkend op godsdienstvrijheid en de daarvan afgeleide verlangens ten aanzien van religieuze voorzieningen.
Aan allochtonen wordt een leerrecht toegekend om zich op het niveau van de basiseducatie vertrouwd te maken met de Nederlandse taal en maatschappij-inrichting.
Ter stimulering van hun intrede in het arbeidsproces kan de overheid zonodig deze basiseducatie verplichtend voorschrijven.
Bijzondere aandacht is nodig voor de zeer hoge werkloosheid onder de leden van deze minderheidsgroepen.
Daardoor wordt de integratie in onze samenleving extra bemoeilijkt.
Daarom is het gewenst dat bedrijven worden gestimuleerd en zo nodig verplicht leden uit minderheidsgroepen in dienst te nemen.
De regering ziet er op toe dat het stelsel van werkervaringsplaatsen daadwerkelijk wordt benut.
Het onderwijs in de eigen taal en cultuur wordt slechts gegeven buiten het reguliere onderwijsprogramma.
Het wettelijk voorschrift op scholen aan alle leerlingen intercultureel onderwijs te laten verzorgen wordt geschrapt.
De Zuidmolukkers hebben recht op een specifieke behandeling in het kader van het minderhedenbeleid van de regering.
Het zgn. 1.000 banenplan voor deze groepering wordt met kracht uitgevoerd.
Hoofdstuk III
DOOR DE SCHEPPING TE BEHEREN EN TE ONTWIKKELEN
Bij de schepping van hemel en aarde heeft God de naar Zijn beeld geschapen mens de opdracht gegeven de aarde te beheren en te ontwikkelen tot Zijn eer.
In de vervulling van deze cultuuropdracht is de mens ernstig tekort geschoten.
Materialisme en egoïsme leidden tot een onverantwoord gebruik van de mogelijkheden van de schepping.
De wereldwijde gevolgen hiervan voor het leven van mensen, dieren en planten zijn steeds duidelijker aan het licht gekomen.
De verloedering van natuur en milieu is de nieuwe sociale kwestie geworden.
Was het aan het eind van de vorige eeuw de stemloze arbeider die vermalen dreigde te worden door de krachten van de liberale markteconomie, aan het einde van deze eeuw dreigt het eveneens stemloze milieu het slachtoffer te worden.
Het behoud van de schepping moet een primair project zijn bij de uitvoering van de overheidstaak.
In deze tijd zonder meer spreken van een terugtredende overheid is daarom onjuist en ongenuanceerd.
De overheid zal er ook toe moeten bijdragen, dat de samenleving in al haar geledingen zich bewust is van de taken en mogelijkheden om de huidige aantasting van natuur en milieu om te zetten in een verantwoord beheer ervan.
Vaak wordt uitgegaan van een tegenstelling tussen milieu en werkgelegenheid.
Die tegenstelling is niet juist.
De èchte vraag is kiezen voor herstel van het leefmilieu òf voor een nog hoger consumptieniveau.
Kiezen voor investeren in het milieu is juist kiezen voor extra zinvolle werkgelegenheid.
Ook dat is hard nodig.
Steeds duidelijker wordt dat er in onze samenleving groepen zijn die opgroeien in een wereld waarin normale werkgelegenheid niet meer binnen het gezichtsveld komt.
In sommige oude wijken in de grote steden kan het werkloosheidspercentage oplopen tot 70 à 80%.
Dat is geen leven, nu niet, en straks ook niet voor de jongeren die in een dergelijk klimaat opgroeien.
De nog steeds stijgende lasten van de staatsschuld maken een scherpe prioriteitstelling van de overheid noodzakelijk.
Daarom zullen investeringen in milieu en werkgelegenheid zo nodig voorrang moeten hebben boven verlaging van belastingen.
Ook uit de besteding van overheidsgeld zal moeten blijken, dat het gaat om een keuze voor leven, nu en straks.
NATUUR
47. Alle schepselen zijn door God, zowel afzonderlijk als in een systematisch geheel, met Zijn wijsheid gemaakt en getuigen van Zijn macht.
Inzicht in de samenhangen in de schepping schiet nog ernstig tekort.
De onderzoeksinspanning moet dan ook nationaal en internationaal worden vergroot.
In internationaal verband wordt prioriteit gegeven aan de instandhouding van natuurlijke hulpbronnen en de bescherming van de wereldzeeën, grote meren en bossen.
Het behoort tot de verantwoordelijkheid van de mens als beheerder van Gods schepping ervoor zorg te dragen dat de soortenrijkdom in de planten- en dierenwereld in stand blijft.
De overheid heeft hierbij de taak het zwakke tegen het sterke te beschermen.
Zij steunt daartoe het werk van particuliere natuurbeschermingsorganisaties en bevordert dat ook via het onderwijs belangstelling wordt gewekt voor de natuur.
De bestaande wetgeving inzake flora en fauna en de natuurbescherming moet meer worden afgestemd op de actuele noodzaak tot bescherming van de natuur in al haar facetten.
MILIEU
48. De laatste jaren is al duidelijker geworden dat de mens in zijn streven naar steeds hogere welvaart roofbouw heeft gepleegd op de schepping.
Goed rentmeesterschap jegens God vraagt een radicaal andere houding.
We zullen toe moeten naar een meer duurzame ontwikkeling, waarbij het natuurlijk evenwicht in de schepping kan worden behouden.
Dat is lange termijn beleid.
Om het verdere afsterven van de natuur zo snel mogelijk te stoppen dient op korte termijn een forse impuls te worden gegeven voor een vernieuwend milieubeleid.
Dit program voorziet in een kleine verdrievoudiging van de nationale uitgaven ten behoeve van het milieu in ons land.
In internationale fora zal ons land aandacht moeten vragen voor de mondiale milieuproblemen, als de vervuiling van de wereldzeeën, de woestijnvorming, de ontbossing en de ozonproblematiek.
Aan milieuwetgeving is in de laatste jaren veel tot stand gebracht.
De handhaving laat echter vaak te wensen over.
Aanvullende middelen dienen te worden uitgetrokken voor meer menskracht en materieel om de milieuwetgeving te handhaven.
Daarnaast zal ook bij justitie uitbreiding van capaciteit plaats moeten vinden om de veelal ingewikkelde milieufraude met effect te bestrijden.
Bedrijven die zich niet houden aan de voorschriften behoren door het opleggen van een dwangsom daartoe te kunnen worden gedwongen.
Goede voorlichting is onontbeerlijk.
Milieuorganisaties spelen een nuttige rol bij het mobiliseren van de publieke opinie en verdienen daarom financiële ondersteuning.
Nog niet alle technieken die kunnen leiden tot een schoner produktieproces zijn beschikbaar, en de al wel bestaande technieken behoeven verbetering.
Daarvoor zal nog veel onderzoek nodig zijn.
Op de Rijksbegroting zullen daarvoor de benodigde financiële middelen worden uitgetrokken.
De instelling van een internationaal milieufonds is noodzakelijk om te voorkomen dat ontwikkelingslanden verder wegzakken in hun specifieke milieuproblematiek.
BODEM
49. De verontreiniging van de bodem verdient extra aandacht, met name door de cumulatie van vervuiling.
Waar er enerzijds nog sprake is van grote vervuiling uit het verleden, gaan anderzijds de verzuring, de vermesting en de verdroging van de grond gewoon door.
De sanering van de bodemvervuiling zal waar mogelijk moeten worden verhaald op de veroorzaker.
Het onderzoek naar goedkopere en meer efficiënte technieken wordt met kracht voortgezet.
In de komende periode zal prioriteit worden gegeven aan de schoonmaak van de water- bodems.
Daarvoor wordt een fors bedrag aan extra middelen uitgetrokken.
Van bedrijfsleven en overheid wordt een grote gezamenlijke krachtsinspanning gevraagd om te bereiken dat de verzuring tot staan wordt gebracht.
WATER
50. Om het natuurlijk evenwicht te herstellen is een reductie van de fosfor- en stikstofemissie met +/- 90% noodzakelijk.
Daartoe zullen de emissie-eisen voor de industrie worden aangescherpt.
De kwaliteit en de capaciteit van rioolwaterzuiveringsinstallaties worden vergroot.
Oppervlaktewater en grondwater moeten als samenhangende systemen worden beschouwd.
Zowel industrieën als huishoudens dienen zuiniger om te springen met water.
Conservering en in voorraad houden van water zijn van groot belang.
Handhaving van de natuurlijke afwatering in landelijke gebieden kan een waardevol onderdeel vormen van de ecologische infrastructuur.
LUCHT
51. De hoge graad van de luchtverontreiniging zal nog tot diep in de volgende eeuw haar schadelijke effecten doen voelen.
De uitstoot van CO2 door het verkeer en door verbranding van fossiele brandstoffen veroorzaakt een wereldomvattend broeikaseffect.
De kabinetsplannen voor het niet verder laten groeien van de CO2 (koolstofdioxyde) emissies schieten tekort.
Op korte termijn zal er een begin moeten worden gemaakt met emissiereductie.
Het streven is 20% minder in 2010.
De uitstoot van S02 (zwaveldioxyde) en NOx (stikstofdioxyden) en ammoniak is voor een belangrijk deel verantwoordelijk voor het afsterven van onze bossen, de verzuring van de vennen en de vergrassing van de heide.
Door een verscherping van de emissie-eisen zal de uitstoot van deze stoffen door de industrie en door centrales sterk worden verminderd.
Gestreefd dient te worden naar een reductie met ten minste 80% in 2000.
Pas op langere termijn zal dan sprake kunnen zijn van een verbetering van de situatie.
Het onderzoek naar de ontwikkeling van schone verbrandingsmotoren in vrachtwagens en autobussen wordt financieel gestimuleerd.
Het verminderen van deze soort vervuiling kan pas echt effectief worden aangepakt indien de ons omringende landen minimaal even stringent zijn bij het vaststellen van de emissie-eisen als ons land.
In Europees verband zal moeten worden aangedrongen op het onverkort toepassen van toereikende emissie-eisen in alle Europese landen, zodat de reductie-doelstelling minimaal kan worden gehaald.
Ter voorkoming van een verdere aantasting van de ozonlaag moet het gebruik van CFK's buiten de gezondheidszorg binnen enige jaren tot 0 zijn gereduceerd.
GELUIDHINDER
52. Overlast van lawaai is in veel gevallen een ziekmakende factor.
Prioriteit dient te worden gegeven aan het terugdringen van het niet-noodzakelijke lawaai (bijvoorbeeld van reclamevliegtuigjes, auto-motorcross, recreatieinrichtingen).
Het onderzoek naar de ontwikkeling van geluidsarme vliegtuigmotoren wordt geïntensiveerd.
Nachtvluchten voor niet-zakelijke doeleinden worden tot een minimum beperkt.
Op rijkswegen wordt gebruik gemaakt van geluidsarm asfalt.
AFVAL
53. De afvalstroom dient te worden beperkt door vermindering van het gebruik van verpakkingsmateriaal, hergebruik en recycling.
Op bredere schaal dienen vormen van statiegeld te worden ingevoerd.
Het beleid van scheiding aan de bron wordt voortgezet.
Er kunnen inzamelingssystemen worden opgezet voor de verschillende soorten klein huishoudelijk afval.
De verwerking van het afval moet zo dicht mogelijk geschieden bij de bron van herkomst.
Pas als het volume of de aard van het afval ertoe leidt dat de desbetreffende provincie het afval niet meer verwerken kan, dient naar oplossingen elders te worden gezocht, in laatste instantie eventueel in een ander EG-land.
Uitvoer van gevaarlijk chemisch afval naar niet-EG-landen blijft verboden, evenals de invoer in ons eigen land.
De oprichting van een nutsbedrijf voor de verwerking van chemisch afval wordt voorbereid.
MILIEUBUDGET
54. In 1994 zal 9.6 mld méér besteed dienen te worden aan milieuzorg dan in 1988.
Het grootste deel van dit geld zal door burgers en bedrijven worden besteed aan nieuwe investeringen en nieuwe heffingen.
Hiermee wordt zo veel mogelijk recht gedaan aan het principe dat de vervuiler betaalt.
Netto 2 mld zal voor rekening van de overheid komen.
Daaruit dienen te worden gefinancierd de extra kosten voor voorlichting, onderzoek, handhaving, compensatic voor de landbouw, subsidies voor energiebesparing en de sanering van sterk vervuilde waterbodems.
ENERGIE
55. Door de recente economische groei is het energieverbruik harder gestegen dan geraamd.
Deze twee mogen echter niet gelijk opgaan.
De aandacht voor de noodzaak van energiebesparing is in de afgelopen jaren enigszins verslapt.
De relatief lage energieprijzen zijn hieraan mede debet.
Juist als de prijzen laag zijn, dient de overheid door subsidiëring het tempo bij de energiebesparing erin te houden.
Het Nationaal Milieubeleidsplan trekt onvoldoende middelen uit voor energiebesparing.
Voorgesteld wordt het subsidiebedrag te verhogen met +/- 0,5 mld.
Dat kan een veelvoud van dat bedrag aan investeringen in energiebesparing genereren.
Daarmee kan een verlaging van het energieverbruik van jaarlijks reëel 1% worden bereikt.
Een grote diversiteit van energiedragers is wenselijk.
De gasvoorraden blijken telkens groter dan verondersteld.
Een relatief groot aandeel van gas bij de elektriciteitsopwekking is daarom verantwoord.
De nieuwste technologie ten aanzien van kolenvergassing stemt optimistisch over de mogelijkheden van een schone inzet van kolen bij de elektriciteitsopwekking.
Een beslissing op de korte termijn over de planning van nieuwe kerncentrales is niet noodzakelijk.
Definitieve besluitvorming over de inzet van kernenergie vindt niet eerder plaats dan nadat de definitieve rapportages over de oorzaken en de gevolgen van het ongeval bij Tsjernobyl zijn afgerond, en nadat meer inzicht is verkregen in de mogelijkheden van een verantwoorde oplossing van de afvalproblematiek.
Juist met het oog op het tegengaan van het broeikaseffect en de luchtverontreiniging is het van belang dat het aandeel van niet-fossiele brandstoffen (windenergie, aardewarmte, zonne-energie) in ons energieverbruik toeneemt.
Getracht moet worden de aantrekkelijkheid van de toepassing van niet-fossiele brandstoffen te vergroten.
Datzelfde geldt voor het toepassen van systemen met warmte-krachtkoppeling.
Bij de energiedistributie dient te worden voortgegaan op de weg van verdergaande samenwerking van distributiebedrijven.
VERKEER EN VERVOER
56. De snelle groei van de mobiliteit vormt niet alleen een last voor het milieu, maar zorgt ook voor grote ruimtelijke problemen.
In het Nationaal Milieubeleidsplan wordt als doelstelling gehanteerd een beperking van de groei van het aantal autokilometers tot 48% in de periode 1986-2010.
Die groei is nog te hoog.
Het aandeel van het openbaar vervoer en het niet-gemotoriseerde vervoer in het woon-werkverkeer dient sterk toe te nemen.
Het investeringsniveau voor het openbaar vervoer zal daarom aan het eind van de volgende kabinetsperiode zeker 1,5 mld hoger moeten liggen dan in de huidige meerjarencijfers is aangenomen.
Daarmee kunnen de Spoorwegen in ieder geval het project Rail 21 sneller realiseren dan gepland.
De Zuiderzeespoorlijn wordt doorgetrokken naar Groningen.
Verder is nodig de ontwikkeling van een geïntegreerd hoogwaardig regionaal railnet, dat een goede afstemming kent op het overig streekvervoer.
Voor de korte termijn zal een snel en efficiënt spitsbussensysteem moeten worden ontwikkeld met de daarbij behorende infrastructuur.
Vooralsnog zal het beleid zich alleen richten op beperking van het autogebruik en niet van het bezit.
De geleidelijke afschaffing van het reiskostenforfait kan daaraan dienstig zijn.
De invoering van een systeem van rekening-rijden wordt verder voorbereid.
Door prijsdifferentiatie wordt rekening gehouden met de geringere openbaarvervoersvoorziening buiten de Randstad.
Bij nieuw te ontwikkelen bedrijfsterreinen en werkgelegenheidsconcentraties wordt zoveel mogelijk gebruik gemaakt van systemen van betaald parkeren.
Wonen en werken worden zoveel mogelijk geconcentreerd bij aansluitingen op openbaar vervoer.
De maximumsnelheid op autosnelwegen wordt wederom vastgesteld op 100 km/uur.
Voor een betere naleving van deze en van andere verkeersregels wordt een puntensysteem ingevoerd.
Daarmee kan sneller worden opgetreden door middel van het intrekken van de rijbevoegdheid.
Een betere naleving van de verkeersregels kan ook de verkeersveiligheid in het algemeen bevorderen.
Het Rijkswegenfonds wordt omgevormd tot een infrastructuurfonds.
Het aanleggen van nieuwe wegverbindingen is onwenselijk, omdat zo de verdergaande versnippering van ons landschap kan worden voorkomen.
GOEDERENVERVOER
57.Waar de capaciteit van het rijkswegennet onvoldoende is wordt prioriteit verleend aan een ongehinderde doorstroming van het goederenvervoer.
Een groter deel van het goederenvervoer zal over het water en per rail moeten plaatsvinden.
De desbetreffende infrastructuur dient daartoe te worden verbeterd.
Nieuwe oeververbindingen worden in de komende kabinetsperiode alleen aangelegd wanneer deze vooral een functie hebben voor het zakelijk verkeer.
Gezien de te verwachten toename van de concurrentie in deze sector blijft het van belang toe te zien op de naleving van de voorschriften inzake werk- en rusttijden.
WATERSTAAT
58. Door wijzigingen in de klimatologische omstandigheden wordt een stijging van de zeespiegel verwacht.
Daarom zal in de komende jaren meer aandacht moeten worden besteed aan bet belang van de kustbeveiliging.
Met het inhalen van bet achterstallig onderhoud van waterwegen wordt in de nieuwe kabinetsperiode een begin gemaakt.
Met de aanleg van een vaste oeververbinding over de Westerschelde kan nu op korte termijn een aanvang worden gemaakt.
Daarmee kan Zeeuws-Vlaanderen uit zijn isolement ten opzichte van Nederland worden verlost.
Samen met de andere Noordzeestaten worden bindende afspraken gemaakt over het tegengaan van een verdere vervuiling van de Noordzee.
WERKGELEGENHEID
59. Door de economische groei is de totale werkgelegenheid in ons land fors gestegen.
De vraag naar arbeid neemt weer toe, wat hier en daar al leidt tot nieuwe spanningen op de arbeidsmarkt.
Tegelijkertijd echter moet worden geconstateerd dat de positie van grote groepen langdurig werklozen steeds uitzichtlozer wordt.
Dat geldt met name de werklozen uit de etnisch-culturele groepen, die soms de elementaire vaardigheden missen om te communiceren in het arbeidsproces.
Een beleid gericht op de bestrijding van de langdurige werkloosheid blijft daarom nodig.
Het rijksbeleid terzake heeft voor het merendeel gefaald.
Door middel van de zogenaamde tripartisering probeert men dit beleid nieuwe impulsen te geven.
Het vermengen van verantwoordelijkheden van overheid en sociale partners moet worden afgewezen.
De eindverantwoordelijkheid voor de arbeidsvoorziening en voor de besteding van de werkgelegenheidsgelden dient bij de overheid te blijven.
Dat hoeft echter niet per definitie de rijksoverheid te zijn.
Gemeenten hebben goede impulsen gegeven aan bet beleid van werkloosheidsbestrijding.
Op dat niveau heeft men veelal ook een beter inzicht in vraag en aanbod op de arbeidsmarkt en de scholingsmarkt.
Juist een gevarieerd aanbod van scholingsmogelijkheden die zijn afgestemd op de lokale en regionale situatie is een essentieel onderdeel van de werkloosheidsbestrijding.
Ongeveer de helft van het aantal langdurig werklozen is geconcentreerd in de grote steden.
Met het oog hierop dienen lokale en regionale werkgelegenheidsfondsen te worden gevormd die voor een belangrijk deel gevoed zouden moeten worden uit de werkgelegenheidsgelden die nu nog door de centrale overheid worden besteed.
Op deze wijze kan een werkelijke decentralisatie van het werkgelegenheidsbeleid worden gerealiseerd.
De Wetenschappelijke Raad voor bet Regeringsbeleid heeft er in zijn rapport over activerend arbeidsmarktbeleid op gewezen dat het werkgelegenheidsbeleid thans niet zo zeer behoefte heeft aan meer geld als wel aan een betere organisatie.
Om die reden voorziet dit program niet in voorstellen voor extra gelden voor het werkgelegenheidsbeleid in engere zin, maar wel in voorstellen voor een betere organisatie.
Regionale vertegenwoordigers van de sociale partners dienen nauw te worden betrokken bij de beslissing over de besteding van de werkgelegenheidsgelden.
De hoogte van de bruto-loonkosten kan een belangrijke verhindering vormen bij werkgevers voor het aannemen van laaggeschoold personeel.
Een verdere verkleining van het verschil tussen bruto- en nettoloon-kosten blijft daarom nodig.
De extra middelen die in dit programma worden uitgetrokken voor maatregelen in de zorgsector zullen belangrijke positieve werkgelegenheidseffecten hebben.
Ook de extra investeringen in stadsvernieuwing, milieu en openbaar vervoer waarvoor in dit program een pleidooi wordt gevoerd, vormen een belangrijke stimulans voor de uitbreiding van de werkgelegenheid.
INDUSTRIEBELEID
60. De Nederlandse industrie maakt een periode door van groei en vernieuwing.
Dat heeft tot gevolg dat de overheid minder hoeft te steunen en stimuleren.
Het bestaande steuninstrumentarium kan verder worden gestroomlijnd en meer worden toegespitst op onderzoek dat onvoldoende van de grond komt.
Daarbij is het gewenst het accent te leggen op die sectoren van onze economie waar ons land al sterk in is (natte waterstaat, petro-chemie en vliegtuig-technologie).
Verder kan de overheid bevorderen de ontwikkeling en het in stand houden van instellingen die behulpzaam zijn bij de overdracht van toepasbare kennis van researchinstituten naar het bedrijfsleven.
De Commerciële dienstverlening is een veelbelovende sector met het oog op de creatie van nieuwe werkgelegenheid.
Met name initiatieven op het gebied van de zgn.  "telematica" zijn perspectiefrijk.
Het gebruik en de verdere ontwikkeling van tweewegkabelsystemen, zgn. "smart buildings" (gebouwen met hoogwaardige telecommunicatievoorzieningen) en van nieuwe glasvezelkabelnetten wordt gestimuleerd.
Dat is goed voor economie èn milieu (minder verkeer).
MIDDEN- EN KLEINBEDRIJF
61. Bij een beleid gericht op een goede ontwikkeling van het midden- en kleinbedrijf laat de overheid zich niet alleen leiden door economische motieven maar ook door positieve waardering voor de sociale functie van deze sector.
Het beleid zal zich primair moeten richten op het ondersteunen van die aspecten van het ondernemen die de schaal van het kleinere bedrijf te boven gaan.
Daarbij valt te denken aan o.a. het exploreren van nieuwe afzetmarkten en managementondersteuning.
Tevens kan tijdelijk hulp worden geboden bij het starten van een nieuwe, kansrijke, kleine onderneming.
De administratieve lasten die de overheid aan het bedrijfsleven oplegt zijn voor het midden-en kleinbedrijf relatief extra zwaar.
Wijzigingen in de heffingsystematiek van de werknemersverzekeringen bieden nog mogelijkheden die administratieve lasten te verminderen.
De vestigingswetgeving dient te worden gestroomlijnd en vereenvoudigd.
LANDBOUW
62. Het Nederlandse agrarische bedrijfsleven staat voor grote uitdagingen.
Een omvangrijke produktie van hoge kwaliteit heeft de Nederlandse landbouw nationaal en internationaal een vooraanstaande plaats bezorgd.
Tegelijk zijn echter uit een oogpunt van milieubeheer fatale grenzen genaderd, doen zich ingrijpende technologische ontwikkelingen voor en ondergaat ook de landbouw steeds meer de gevolgen van de marktwerking.
Onder deze omstandigheden rust op het bedrijfsleven de taak verder om te schakelen op een bedrijfsvoering gericht op duurzame ontwikkeling, waarbij de natuurlijke bodemvruchtbaarheid in stand gehouden wordt.
Daarbij is een verder herstel van de werking van het marktmechanisme in de landbouw onvermijdelijk.
Gelet op de grote betekenis van de landbouw voor onze samenleving en de zorg van de overheid voor het in acht nemen van voorwaarden die moeten worden gesteld in het belang van natuur en milieu dient de overheid hierin een eigen verantwoordelijkheid te onderkennen.
Deze verantwoordelijkheid krijgt vorm in de Nederlandse bijdrage aan het gemeenschappelijk landbouwbeleid van de Europese Gemeenschappen.
Een verdere invulling van de braaklegregeling geeft mogelijkheden voor een herstel van het marktevenwicht.
Daarnaast zal het nationaal beleid er vooral op gericht zijn de relatief kleinschalige gezinsbedrijfs-structuur te handhaven, voorwaarden te stellen in het belang van natuur en milieu en de leefomstandigheden van de dieren te verbeteren.
Juist nu van de landbouw zulke grote inspanningen worden gevergd mag van de overheid worden verlangd dat zij haar inspanningen op het gebied van onderzoek,onderwijs en voorlichting niet vermindert.
Privatisering van een deel van de landbouwvoorlichting zal hiervoor garanties moeten bieden.
De Pachtwet moet worden veranderd door het openen van de mogelijkheid van pachtcontracten voor relatief kort durende perioden.
LANDBOUW EN MILIEU
63. De meest structurele maatregel voor herstel van het ecologisch evenwicht in de landbouw is omschakeling op biologische en geïntegreerde landbouw.
Met name in de plantaardige produktiesectoren dient binnen tien jaar de omschakeling naar geïntegreerde teeltsystemen te zijn gerealiseerd.
In onderzoek, onderwijs en voorlichting wordt hieraan prioriteit toegekend.
Ondertussen moeten stringente doelstellingen voor terugdringing van de uitstoot van ammoniak en het gebruik van kunstmest worden geëffectueerd.
De uitstoot van, ammoniak wordt in het jaar 2000 met tenminste 70% teruggebracht vergeleken met 1980.
De overheid dient te helpen de realisering van deze doelstellingen mogelijk te maken.
Het stimuleren van een bewust en verantwoord gebruik van zowel dierlijke als kunstmeststoffen is van groot belang.
Verdere invoering van mineralenbalansen en nieuwe technieken voor het uitrijden van drijfmest moet plaatsvinden.
Er zal voorts een omvangrijke centrale mestverwerkingscapaciteit tot stand moeten komen, welke primair is gericht op hergebruik van aanwezige voedingsstoffen.
Daarbij wordt gedacht aan tenminste een verdubbeling van de in het Nationaal Milieubeleidsplan voorziene capaciteit.
Aangezien dit pakket van maatregelen de draagkracht van het agrarisch bedrijfsleven te boven gaat zal de overheid belangrijke financiële bijdragen moeten leveren, in het bijzonder in de kosten van investeringen.
LANDBOUW EN ETHIEK
64.God heeft in Zijn wijsheid hemel en aarde geschapen, opdat alle schepselen zouden getuigen van Zijn heerlijkheid.
Hij heeft de mens tot taak gegeven het geschapene te verzorgen en tot verdere ontplooiing te brengen.
Het gebruik van moderne technologieën in de landbouw moet dan ook gebeuren in het kader van een verantwoord beheer van het milieu, de natuur en de dieren onder erkenning van de eigen aard die God aan dieren en planten heeft gegeven.
De ontwikkelingen in de biotechnologie moeten nauwlettend worden gevolgd en getoetst aan ethische maatstaven.
Het verdient aanbeveling hiervoor een vaste adviescommissie in te stellen.
Niet vergroting van de produktiviteit, maar een zinvolle produktie behoort het oogmerk te zijn.
Daarbij moet bijzonder aandacht worden besteed aan de belangen van ontwikkelingslanden.
Voor deze landen is een eigen landbouw van levensbelang.
Voorkomen moet worden dat zij door ontwikkelingen in de biotechnologie steeds meer afhankelijk worden van grote ondernemingen in de westerse wereld.
Grote terughoudendheid past ten aanzien van genetische manipulatie bij dieren, omdat hierdoor de ontwikkeling van het dier overeenkomstig zijn eigen aard spoedig in gevaar komt.
De Gezondheids- en welzijnswet dieren dient spoedig tot stand te komen.
Uitgangspunt daarvan voor de veeteelt is een diervriendelijke manier van produceren zonder daarbij het milieu extra te belasten.
TUINBOUW
65. De tuinbouw is een sterk op vernieuwing gerichte sector.
Het is van groot belang dat produktie en handelsverkeer zich binnen de Europese Gemeenschappen en met landen daarbuiten vrij kunnen blijven ontwikkelen.
Controle in het belang van de kwaliteit van het produkt is nodig, maar dient op nationaal niveau plaats te vinden.
Het gebruik van gewasbeschermingsmiddelen moet sterk worden teruggedrongen, terwijl bio-technologische bestrijding moet worden bevorderd.
Tot de vernieuwingen behoort de teelt van gewassen op kunstmatige substraat.
Bevorderd wordt dat het hierdoor ontstane afval zoveel mogelijk voor hergebruik geschikt gemaakt wordt.
Gestreefd wordt naar de ontwikkeling van gesloten systemen, waardoor het meststoffengebruik sterk kan worden beperkt.
De verbetering van de arbeidsomstandigheden in de tuinbouw verdient blijvende aandacht.
De overheid kan hieraan bijdragen door de totstandkoming van noodzakelijke voorzieningen te bevorderen.
VISSERIJ
66. Om de continuïteit van de zeevisserij veilig te stellen is quotering in Europees verband noodzakelijk, waarbij het afstaan of ruilen van quota tussen landen mogelijk moet zijn.
Door afspraken in en met de bedrijfstak en door goede controle moet de naleving van de quotering worden verzekerd.
Gelet op de bestaande grote overcapaciteit dient spoedig een saneringsregeling tot stand te komen.
Waar zich mogelijkheden tot uitbreiding van de schelpdierencultuur voordoen moeten deze worden benut met behoud van de natuurlijke voedselplaatsen van vissen, vogels en zeehonden.
LANDSCHAP EN LANDINRICHTING
67. De landschappelijke waarde van ons land wordt vooral bepaald door de verscheidenheid van landschappen.
Deze verscheidenheid dient gehandhaafd en waar mogelijk versterkt te worden, zonder dat dit tot verstarring behoeft te leiden.
De overheid bevordert de verscheidenheid door planologische maatregelen in combinatie met subsidiëring van landschapsonderhoud en met landschapsontwikkeling.
De Landinrichtingswet biedt een geschakeerd instrumentarium om te komen tot verbetering van de inrichting van het landelijk gebied.
Bij de urgentiebepaling, het opnemen op het voorbereidingsschema en de planvorming moeten de behoeften van het gebied en de wensen van de ingelanden centraal staan.
Bij de plannen moet echter tevens worden gestreefd naar een verbetering van de condities voor natuur en milieu in het gebied.
Plannen welke alleen ten koste van natuur en milieu kunnen worden gerealiseerd moeten worden afgewezen.
RUIMTELIJKE ORDENING
68. Mede als gevolg van de totstandkoming van een interne markt in Europa wordt de ontwikkeling van de Nederlandse samenleving steeds meer beïnvloed door de ontwikkelingen in Europa.
Nieuwe economische centra concurreren met bestaande centra in Nederland.
Het is daarom van grote betekenis, dat economische centra zoals rond Rotterdam en Amsterdam de kans krijgen zich aan te passen aan nieuwe internationale verhoudingen.
Daarnaast dienen sectoren van onze economie waarin Nederland dankzij natuurlijke en geografische factoren sterk is, zich verder te kunnen ontplooien.
De Randstad kan echter niet los worden gezien van overig Nederland.
Daarom moeten alle regio's de gelegenheid krijgen bij te dragen aan de verdere ontwikkeling van de samenleving.
De aanwijzing van stedelijke knooppunten buiten de Randstad, met daaraan verbonden extra vestigingsfaciliteiten, kan daartoe een nuttig instrument zijn.
Het ruimtelijk beleid moet mede dienstbaar zijn aan de bescherming van natuur en landschap en de terugdringing van de verontreiniging van het milieu.
Het is mede daarom van belang dat wonen en werken meer op elkaar afgestemd worden en niet onnodig worden geconcentreerd in de Randstad.
Vergroting van de leefbaarheid van steden en dorpen is noodzakelijk.
Voor stadsen dorpsvernieuwing dienen daarom extra middelen beschikbaar te worden gesteld.
Het rijk dient echter te voorkomen, dat door hem aangewezen groeikernen als gevolg van beleidswijzigingen in problemen komen.
In kleine kernen moeten elementaire voorzieningen op korte afstand beschikbaar zijn.
Personen die economisch of sociaal aan zo'n kern verbonden zijn moeten de mogelijkheid hebben zich daar te vestigen.
Van een dringende behoefte aan ruimte waarin een Markerwaard zou kunnen voorzien is thans geen sprake.
Daarom behoort het Markermeer als waardevol natuurgebied in stand te blijven.
Wel dient gelet op de ruimtebehoefte in het westen verder onderzoek plaats te vinden naar de aanleg van een kustlokatie nabij het Westland.
VOLKSHUISVESTING
69. Met name als gevolg van aangegane langjarige subsidieverplichtingen zijn de uitgaven voor de volkshuisvesting sterk gestegen en moeilijk beheersbaar.
Zonder nadere maatregelen dreigen mensen die nu op hulp van de overheid zijn aangewezen ter voorziening in hun huisvesting hiervan de dupe te worden.
De overheid dient dan ook een aantal samenhangende maatregelen te treffen, waartoe in ieder geval behoren:  -beperking van de objectsubsidies;
-sanering van oude verplichtingen door toe te staan dat woningwetwoningen die uit volkshuisvestingsoogpunt niet voor de verhuur beschikbaar moeten blijven worden verkocht aan de bewoners;
-handhaving van een goed en beheersbaar stelsel van individuele huursubsidie.
Teneinde te bevorderen dat gesubsidieerde huurwoningen ook daadwerkelijk beschikbaar zijn voor de laagste inkomensgroepen is voor de toewijzing van woonruimte een redelijke relatie tussen huur en inkomen van essentiële betekenis.
Overheid en woningcorporaties verlenen ook overigens prioriteit aan de doorstroming van huurders met relatief hoge inkomens.
In 1992 wordt nagegaan of dit beleid ook daadwerkelijk een succes belooft te worden.
Als dat onvoldoende het geval is zal de doorstroming op een minder vrijblijvende manier moeten worden bevorderd, b.v. door het sluiten van tijdelijke huurcontracten en woonvergunningen.
Een bijzondere verantwoordelijkheid heeft de overheid voor de huisvesting van burgers die op bepaalde woningen aangewezen zijn en niet in staat zijn deze zonder overheidssteun te verwerven of te bewonen, zo- als ouderen, gehandicapten en grote gezinnen.
INKOMEN
70.Ook in de komende jaren zal het nodig zijn de inkomens in de marktsector te matigen.
Een gematigde inkomensontwikkeling kan ervoor zorgen dat de verschillen tussen de marktsector en de collectieve sector niet groter worden.
Het minimumloon dient toereikend te zijn om een gezin van te kunnen onderhouden.
De leeftijd waarop het minimum-volwassenenloon kan worden verkregen wordt daarom niet verhoogd.
Een verlaging van het nettominimumloon wordt afgewezen.
Het inkomensbeleid van de overheid moet rekening houden met de omstandigheden op de arbeidsmarkt.
Dat kan het noodzakelijk maken dat loonsverbeteringen worden gerealiseerd voor specifieke categorieën overheidspersoneel.
Financiële ruimte kan hiervoor worden vrijgemaakt door gerichte beperkingen van de totale hoeveelheid overheidspersoneel.
De voorgestelde milieuheffingen kunnen belangrijke koopkrachteffecten hebben.
Voor de laagstbetaalden moet compensatie worden geboden voor het dreigende koopkrachtverlies.
Daarbij kan worden gedacht aan het inzetten van overreserves bij de sociale fondsen voor premieverlaging.
SOCIALE ZEKERHEID
71. Het beslag dat de sociale zekerheid legt op het nationale inkomen is bij voortduring te hoog.
Een vermindering van dit beslag zal met name moeten worden bereikt door een gericht volumebeleid.
De toetredingseisen tot de WAO dienen te worden verscherpt, onder een gelijktijdige aanscherping van de verplichting voor werkgevers gedeeltelijk arbeidsongeschikten in dienst te houden.
Het werkgeversdeel van de arbeidsongeschiktheidspremies wordt gedifferentieerd, waardoor werkgevers die er beter in slagen arbeidsongeschikten in dienst te houden met lagere premies worden geconfronteerd.
Uitkeringen voor werkloosheid dienen nu voornamelijk voor inkomensvervanging.
Een deel van deze gelden zou produktiever kunnen worden aangewend, b.v. door met behulp van terugploegregelingen nieuwe werkgelegenheid te genereren.
In de komende kabinetsperiode wordt een voorzichtig begin gemaakt met een verbreding van de grondslag voor de premieheffing, waardoor de premielast minder eenzijdig op de factor arbeid rust.
De overheid houdt een speciale taak bij de bescherming van het minimumniveau.
Overdracht van het gehele traject van werknemersverzekeringen aan sociale partners wordt daarom afgewezen.
Wel is het mogelijk dat het bovenminimale traject onderdeel gaat uitmaken van de onderhandelingen over de arbeidsvoorwaarden.
Zo kan op een verantwoorde wijze worden vormgegeven aan de wens de sociale partners een grotere rol te laten spelen bij de uitvoering van de sociale zekerheid.
Dit mag echter niet leiden tot een verschil in uitkeringsniveau tussen georganiseerde en ongeorganiseerde werknemers.
De jarenlange bevriezing van uitkeringen en van minimumloonniveau wordt opgeheven.
Een herstel van de koppelingen conform de WAM-systematiek zonder meer is niet wenselijk.
Een eerlijke norm voor de stijging van uitkeringen en minimumloonniveau is de mutatie van het nationale inkomen per hoofd van de bevolking.
In het sociale zekerheidsstelsel dient op minimumniveau blijvend rekening te worden gehouden met gezinsverantwoordelijkheden.
De volledige individualisering van de volksverzekeringen wordt afgewezen.
De huidige generatie vrouwen moet ervan verzekerd zijn dat de toeslagen in de AOW ook voor hen in de toekomst zullen gelden.
De Algemene weduwen- en wezenwet moet op korte termijn ingrijpend worden herzien.
Daarbij dient rekening gehouden te worden met het feit dat steeds meer vrouwen zorgen voor een deel van het gezinsinkomen.
Tevens zal een voorziening getroffen moeten worden voor de alleen achterblijvende ouder met jonge kinderen.
Daarmee kan tevens erkenning worden gegeven aan de waarde van de arbeid van de verzorgende ouder.
In de afgelopen jaren is sterk bezuinigd op de kinderbijslag.
Vooral de grotere gezinnen zijn met de grootste kortingen geconfronteerd.
De kinderbijslag dient een groter deel van de kosten van kinderen te dekken.
Daarom dient in de komende periode 0,5 mld extra te worden uitgetrokken voor een boventrendmatige verhoging van de kinderbijslag.
BELASTINGEN
72. In de afgelopen periode zijn belangrijke stappen vooruit gezet bij de matiging van de progressielijn in de loon- en inkomstenbelasting.
Ook vond een belangrijke belastingverlaging plaats.
Het toptarief wordt echter al snel bereikt.
Vooral bij alleenverdieners betekent dit een forse belastingdruk.
Een gezinsvriendelijk beleid zou vooral moeten leiden tot de matiging van de belastingdruk bij alleenverdieners.
Daarom dient een begin te worden gemaakt met de invoering van een splitsingstelsel, zodra de financiële situatie daartoe aanleiding geeft.
De belastingvereenvoudiging conform de voorstellen van de commissie-Oort is te ver doorgeschoten voorzover het de positie van de alleenstaanden betreft.
Als een compensatie in de fiscale sfeer niet meer mogelijk is, zal bij de herziening van het stelsel van ziektekostenverzekeringen extra aandacht dienen te worden besteed aan de positie van alleenstaanden.
Nader onderzoek dient plaats te vinden naar de mogelijkheid van een verbreding van de grondslag van de loon- en inkomstenbelasting, waardoor de tarieven verder omlaag kunnen.
Het verschil tussen beide btw-tarieven is nog steeds te groot.
Dit verschil kan worden verkleind door samenhangende groepen van goederen en diensten over te hevelen naar het verlaagde tarief, onder een gelijktijdige verhoging van dat tarief.
Daarbij wordt, met het oog op de belangen van werkgelegenheid, voorrang gegeven aan de verlaging van de btw op dienstverlening.
De overdrachtsbelasting wordt in fasen afgeschaft.
Dit kan worden gefinancierd met een bescheiden verhoging van het huurwaardeforfait.
De bestrijding van belastingfraude wordt voortgezet en geïntensiveerd.
FINANCIERINGSTEKORT EN LASTENDRUK
73. De reductie van het financieringstekort is in de afgelopen periode een moeizaam proces geweest.
Dat is mede toe te schrijven aan de plotselinge ineenstorting van de energieprijzen.
Aan het eind van de volgende kabinetsperiode zal een situatie moeten zijn bereikt waarin de staatsschuld niet verder groeit.
Dat betekent een vermindering van het tekort met 3%.
Daarmee is een kleine extra marge ingebouwd vanwege de onzekerheden over de financiële ruimte die bestaat vanwege het meerekenen van de inflatoire ruimte.
Een tekortniveau van ruim 2% is ook op de langere termijn aanvaardbaar indien deze ruimte geheel wordt aangewend voor investeringen.
Mogelijke extra inkomsten ten gevolge van hogere energieprijzen dienen in eerste instantie te worden aangewend voor het vervroegd aflossen van staatsschulden.
Dat is gerechtvaardigd omdat de hoge aardgasbaten in het verleden voornamelijk werden aangewend voor consumptieve uitgaven.
Bij schuldaflossing kunnen de rentelasten dalen.
Daarmee komt ruimte vrij voor nieuw beleid.
Gegeven de prioriteit in dit verkiezingsprogramma voor investeringen in milieu, openbaar vervoer en stadsvernieuwing en voor tekortreductie, is er vooralsnog geen ruimte voor een betekenende verlaging van de collectieve lastendruk.
Wel zal naar vermogen getracht moeten worden de marginale druk verder te matigen door het verminderen van de betekenis van inkomensafhankelijke regelingen.
Het invoeren van nieuwe inkomensafhankelijke regelingen wordt afgewezen.
INFLATIE EN MONETAIR BELEID
74. Bij de bestrijding van de geldontwaarding zijn successen geboekt.
Het blijft echter noodzakelijk te waken tegen het opnieuw gaan oplopen van het inflatiecijfer.
Een voortgaande reductie van het financieringstekort en een terughouden monetair beleid zijn hiervoor onmisbare voorwaarden.
Van groot belang is het de uitholling van pensioenen door inflatie tegen te gaan.
Er is een klein begin gemaakt met het repareren van de zogenaamde pensioenbreuk.
Voortgaande wet- en regelgeving op dit terrein is evenwel nodig.
Hoofdstuk IV
DOOR HET DOEN ONTPLOOIEN VAN TALENTEN
De eigen zin en betekenis van elk mensenleven komt met name tot uitdrukking in de talenten welke God aan ieder mens afzonderlijk heeft gegeven.
Deze talenten kunnen grote verschillen vertonen maar zijn in de dienst van God altijd waardevol.
De mens behoort ze dan ook in Zijn dienst te gebruiken in het belang van de verdere ontwikkeling van de samenleving (vgl. Matt. 25 en Lukas 19).
De mens is in de eerste plaats zelf verantwoordelijk voor het tot ontplooiing brengen van zijn talenten.
De overheid moet met het oog op de ontwikkeling van de samenleving hiervoor waar nodig de voorwaarden scheppen, opdat mannen en vrouwen, ouderen en jongeren hun talenten kunnen ontplooien in onderwijs en cultuur, in arbeid en vrije tijd.
Zij dient daarbij rekening te houden met verschillen in talenten en taken.
OVERHEID EN ONDERWIJS
75. Het is van grote openbare betekenis dat voldoende onderwijs van goede kwaliteit gegeven wordt.
Het behoort daarom tot de taak van de overheid de mogelijkheden te scheppen dat alle kinderen voor hen passend onderwijs kunnen volgen.
De toegankelijkheid van de onderscheiden onderwijssoorten moet zijn verzekerd.
De verantwoordelijkheid voor de inhoud van het onderwijs ligt bij de school, de overheid ziet toe op de deugdelijkheid van het door haar bekostigde onderwijs.
De overheid mag het onderwijs dan ook niet gebruiken voor het ingang doen vinden van politieke opvattingen over maatschappelijke vraagstukken zoals de emancipatie van vrouwen en meisjes.
VRIJHEID VAN ONDERWIJS
76. De grondwettelijk gegarandeerde vrijheid van onderwijs is onmisbaar om de verantwoordelijkehid van de ouders voor de opvoeding en het onderwijs van hun kinderen inhoud te geven.
Deze vrijheid dient dan ook in de meest ruime zin te worden gehandhaafd.
Het karakter van deze vrijheid brengt met zich mee, dat het bevoegd gezag van een school onderscheid mag maken bij het toelaten tot de school.
Het heeft dan ook het recht van personeelsleden en van (ouders van) leerlingen of studenten instemming te vragen met de grondslag van de school.
Pleidooien voor een meer decentrale regelgeving van het onderwijs moeten worden afgewezen omdat deze tekort doen aan de taak van de rijksoverheid de vrijheid van onderwijs op alle niveaus en in het gehele land te bewaken.
De autonomie van bijzondere scholen moet worden vergroot.
Daardoor wint de vrijheid van onderwijs aan betekenis en krijgen de schoolbesturen een grotere eigen verantwoordelijkheid in de besteding van middelen voor de kosten van personeel en materieel.
Een volledige budgettering van de vergoedingen voor de uitgaven in het primair en het voortgezet onderwijs zal echter niet mogelijk zijn vanwege de grote verschillen in kosten tussen de scholen en de onmogelijkheid voor kleine scholen grote financiële risico's op te vangen.
Teneinde de vrijheid van schoolkeuze veilig te stellen moet binnen de onderscheiden richtingen van onderwijs een goede spreiding van onderwijsvoorzieningen aanwezig zijn, niet alleen voor wat betreft het primair onderwijs maar ook van voortgezet onderwijs.
Goede vervoersregelingen zijn daarbij onmisbaar.
Om recht te doen aan het verschil in verantwoordelijkheid van de overheid voor het openbaar en het bijzonder onderwijs moeten voorschriften voor het openbaar onderwijs niet zonder meer gelden als bekostigingsvoorwaarde voor het bijzonder onderwijs.
Voor extra bekostigingsvoorwaarden voor het bijzonder onderwijs, welke niet als eisen van deugdelijkheid kunnen worden aangemerkt, is geen plaats.
DEUGDELIJKHEID VAN HET ONDERWIJS
77. De scholen zijn verantwoordelijk voor kwalitatief goed onderwijs, waardoor leerlingen en studenten de gelegenheid krijgen hun talenten te ontplooien.
De overheid dient hieraan bij te dragen door het stellen van eisen van deugdelijkheid ter bewaking van het niveau van het onderwijs.
Zij bevordert dat voldoende gekwalificeerde leraren beschikbaar zijn, zowel door goede opleidings-en nascholingsmogelijkheden als door verbetering van toekomstperspectieven voor leraren.
Het formuleren van eindtermen kan voor het voortgezet onderwijs een goed instrument zijn voor toetsing en bewaking van de kwaliteit van het onderwijs.
De overheid kan dergelijke eindtermen alleen voor het openbaar onderwijs vaststellen.
Voor het bijzonder onderwijs behoort dit tot de taak van het bevoegd gezag.
In verband met zijn verantwoordelijkheid voor de deugdelijkheid van het onderwijs is de minister bevoegd te toetsen of deze eindtermen in overeenstemming zijn met het niveau van de desbetreffende onderwijssoort.
De overheid is bevoegd aan te geven waar zich kwalitatieve problemen in het onderwijs voordoen.
De scholen dienen de gelegenheid te krijgen deze problemen zelf op te lossen.
De onderwijsverzorgingsstructuur staat daartoe mede ten dienste van de scholen.
De scholen moeten vrij kunnen beslissen met welke schoolbegeleidingsdienst zij een relatie aangaan.
Bijzondere scholen moeten een beroep kunnen doen op een schoolbegeleidingsdienst van eigen signatuur.
Democratiseringseisen kunnen niet als eisen van deugdelijkheid worden beschouwd.
Evenmin is er een andere rechtsgrond om de vrijheid van onderwijs hierdoor te beperken.
Zij behoren dan ook niet aan het bijzonder onderwijs te worden gesteld.
ONDERWIJS EN MAATSCHAPPIJ
78. Het onderwijs moet een belangrijke bijdrage leveren aan het beheer en de ontwikkeling van de schepping.
De snelle ontwikkelingen in het bedrijfsleven, mede gestimuleerd door toenemende internationale concurrentie, nopen tot een voortdurende afstemming van in het bijzonder het beroepsonderwijs op deze ontwikkelingen.
De structuur en inhoud van het beroepsonderwijs vragen dan ook bijzondere aandacht.
Bedrijfstaksgewijs overleg tussen onderwijs en bedrijfsleven moet een vaste plaats hebben in het beroepsonderwijs.
Ook beroepsonderwijs is echter meer dan opleiding voor een beroep.
Dit onderwijs moet dan ook gegeven worden in overeenstemming met de keuze naar richting van de leerlingen en hun ouders.
Mede daarom mag tijdens en na een proces van herstructurering de stichting van nieuwe scholen of afdelingen niet uitgesloten worden.
PRIMAIR ONDERWIJS
79. In het belang van een goede spreiding van basisscholen naar richting dienen de stichtingsnormen voor deze scholen niet te worden verhoogd.
Een uitzondering kan worden gemaakt als meer scholen van dezelfde richting in één gemeente of kern gevestigd zijn.
De normen voor stichting en opheffing moeten voor openbare en bijzondere scholen gelijk zijn.
Ook kleine scholen boven de opheffingsnorm hebben aanspraak op een zodanige vergoeding, dat ze kunnen voldoen aan de eisen van kwalitatief goed onderwijs.
Voor het primair onderwijs dienen geen eindtermen te worden voorgeschreven.
De groei van het speciaal onderwijs kan niet los worden gezien van het nog onvoldoende realiseren van de zorgverbreding in het regulier onderwijs.
De bevriezingsmaatregel voor het speciaal onderwijs dient dan ook te worden beëindigd.
Van verdere groeibeperkende maatregelen kan alleen sprake zijn in samenhang met reële voorzieningen om aan de zorgverbreding in het reguliere onderwijs gestalte te geven.
Bij continuering van het onderwijsvoorrangsbeleid moeten de faciliteiten rechtstreeks ten goede komen aan de betrokken scholen.
VOORTGEZET ONDERWIJS
80. In het belang van het onderwijs dient spoedig duidelijkheid te komen over het wetsvoorstel inzake de basisvorming.
Dit voorstel is van betekenis, omdat het de eerste fase van het gehele voortgezet onderwijs in onderlinge samenhang regelt zonder bij voorbaat de huidige onderwijsstructuur te herzien.
Garanties dienen echter te bestaan dat zowel de huidige lbo-leerlingen als de leerlingen van gymnasia dit onderwijs overeenkomstig hun capaciteiten zullen kunnen volgen.
Heroverweging verdient het voorstel in ieder geval op de volgende punten: -het stellen van regels die voor openbaar en bijzonder onderwijs gelijkelijk gelden, zonder daarbij rekening te houden met het eigen karakter van sommige onderwijsrichtingen;
-de keuze voor een pakket van veertien vakken en in samenhang daarmee een te beperkte vrije ruimte van 20%;
-de introductie van uiteindelijk door de overheid vast te stellen eindtermen.
Als aan deze bezwaren niet tegemoet gekomen wordt moet voorrang gegeven worden aan verbeteringen voor bestaande schoolsoorten.
HOGER ONDERWIJS
81. In onze hoog-ontwikkelde samenleving is een goed en gevarieerd stelsel van hoger onderwijs van grote openbare betekenis.
De bestaande drie vormen van hoger onderwijs (het w.o., het h.b.o. en de open universiteit) bieden die variëteit.
Er zal voor moeten worden gewaakt dat het overbrengen van deze drie vormen van hoger onderwijs in één wettelijke regeling niet leidt tot functieverlies van elk van deze drie.
De beoogde deregulering van de onderwijswetgeving mag niet leiden tot een beperking van mogelijkheden van identiteitshandhaving bij de bijzondere instellingen.
Het mag niet zo zijn dat de kwaliteitsbewaking door de overheid leidt tot een inhoudelijke bemoeienis met het onderwijs.
WETENSCHAPPELIJK ONDERWIJS
82. De slagvaardigheid van de instellingen voor wetenschappelijk onderwijs kan worden vergroot door minder bemoeienis van de overheid met de bestuurswijze en met de arbeidsvoorwaarden.
Door de vorming van een aantal sectoren krijgen de instellingen meer vrijheid bij de vormgeving van de verschillende studierichtingen.
Een totale verbrokkeling van studierichtingen, die zou kunnen ontstaan bij een algehele doorvoering van het voucher-systeem, dient te worden voorkomen.
Aan het eind van de komende kabinetsperiode dient te worden nagegaan in hoeverre de tweede fase aan haar verwachtingen heeft voldaan.
Medefinanciering van het wetenschappelijk onderzoek door het bedrijfsleven hoeft niet te worden afgewezen, maar dat ontslaat de overheid niet van de plicht zorg te dragen voor een toereikend niveau van fundamenteel onderzoek.
De eventueel noodzakelijke selectie bij de toelating tot het wetenschappelijk onderwijs dient te geschieden op inhoudelijke gronden.
Gezien de beperkte inschrijvingsduur verdient een goede selectie bij de aanvang van de studie de voorkeur boven een selecterende functie van de propedeuse.
Bij de taakverdeling en concentratie van het theologisch onderwijs dienen de niet of in belangrijke mate niet door de overheid bekostigde opleidingen buiten beschouwing te blijven.
De onafhankelijkheid van de kerken is ermee gediend indien de kerken zelf verantwoordelijk zijn voor de financiering van hun ambtsopleidingen.
De regering dient daarom het overleg te openen met de kerken gericht op de overname door de kerken van de financiële verantwoordelijkheid voor de kerkelijke ambtsopleidingen.
HOGER BEROEPSONDERWIJS
83. Bij het beleid inzake het hoger beroepsonderwijs dient onderkend te worden dat deze soort van onderwijs voornamelijk bijzonder onderwijs is.
Meer nog dan bij het wetenschappelijk onderwijs is het nodig erop te letten dat bij deregulering dit bijzondere karakter niet in het geding komt.
Dat betekent onder meer dat instellingen het recht moeten behouden vanuit levensbeschouwelijk oogpunt hun eigen toelatingsbeleid te voeren,
dat ook financieel ruimte moet worden geboden voor het vormgeven van de eigen identiteit,
En dat de versterkte marktwerking niet mag leiden tot een harder klimaat waardoor ook het bijzondere karakter van een instelling kan worden geschaad.
Ook kleine scholen met een eigen karakter, die hun bestaansrecht hebben bewezen, hebben recht op een adequate financiering.
STUDIEFINANCIERING
84. De kosten voor het volgen van een opleiding van hoger onderwijs zijn in het algemeen veelal te hoog om zelf te brengen.
Omdat het hoger onderwijs toegankelijk dient te zijn voor iedereen die daarvoor voldoende capaciteiten heeft, ongeacht het inkomensniveau, is een studiefinancieringsstelsel nodig om de ontbrekende middelen aan te vullen.
De ouders blijven ook financieel aansprakelijk voor hun studerende kinderen.
Een ouder-onafhankelijk stelsel is daarom onverantwoord.
Het effect van zo'n stelsel kan zijn dat studenten uit de milieus met de kleinste inkomens met de hoogste schuldenlast worden opgezadeld.
De aanvullende beurs in het bestaande stelsel (die afhankelijk is van de hoogte van het ouderlijk inkomen) dient daarom te worden gehandhaafd.
Het bestaande stelsel kan worden vereenvoudigd door de reiskostenvergoeding te vervangen door een openbaar vervoerkaart.
Onderzocht dient te worden of een verdergaande vereenvoudiging mogelijk is door het recht op een uitwonendenbeurs te koppelen aan een objectief criterium als de afstandsgrens van ouderlijk huis tot studieplaats.
Het budget voor de studiefinanciering dient gelijk op te gaan met de trendmatige verhoging van de kinderbijslag.
Studenten aan v.w.o. - of m.b.o.-instellingen behouden ook na hun 18e verjaardag de kinderbijslag.
Een aanvullende studiekostenregeling kan worden getroffen indien het gaat om een dure of ver weg gelegen instelling.
KUNST EN CULTUUR
85. De overheid stimuleert dat kunstenaars hun artistieke kwaliteiten tot ontplooiing kunnen brengen.
Dit kan onder meer door het geven van opdrachten of stipendia aan kunstenaars, het aankopen van kunstwerken en het bekostigen van kunstonderwijs.
De kunstenaar blijft zelf verantwoordelijk voor zijn werk, maar de overheid aanvaardt een zekere mede-verantwoordelijkheid als zij kunst stimuleert of beloont.
Tot dit laatste behoort zij niet over te gaan als het uitingen betreft die duidelijk ingaan tegen normen in de openbare samenleving die zijn ontleend aan de Heilige Schrift.
Belangrijke uitingen van kunst en cultuur behoren in beginsel - zo nodig met steun van de overheid - voor ieder bereikbaar te zijn.
Op grond hiervan moet een verdere uitholling van het orkestenbestel worden voorkomen.
Zoveel mogelijk moet voorkomen worden dat culturele instellingen in vergaande mate afhankelijk zijn van de overheid.
Door middel van budgetfinanciering kan de eigen verantwoordelijkheid van instellingen voor het beleid worden bevorderd.
Op de overheid rust een specifieke verantwoordelijkheid voor het beschermen van waardevolle cultuurgoederen.
Voorkomen moet worden dat door verzelfstandiging van rijksmusea commerciële overwegingen de exploitatie gaan beheersen.
Grote aandacht is nodig voor de beveiliging van kunstwerken.
Voor onderzoekers en kunstenaars behoren rijksmusea speciale faciliteiten te bieden.
Decentralisatie van archieven is van belang, waarbij waarborgen moeten bestaan voor de toegankelijkheid en de bescherming van de archieven.
De overheid stimuleert dat belangrijke particuliere archieven in beheer komen bij de overheid of bij wetenschappelijke instituten.
Mede als gevolg van de luchtverontreiniging zijn extra investeringen nodig in monumenten.
Daarnaast vragen ook jongere monumenten de aandacht.
Een versnelde inventarisatie en bescherming hiervan is nodig.
NEDERLANDSE CULTUUR
86. Het bezit van een in de historie gewortelde nationale cultuur is van essentiële betekenis voor de toekomst van onze samenleving.
Daarom dient de Nederlandse cultuur in eigen land in ere te blijven en in het buitenland bekend te zijn.
In samenwerking met Vlaanderen worden in het buitenland instituten voor Nederlandse cultuur in stand gehouden en wordt studie in de Nederlandse taal en cultuur aan buitenlandse universiteiten bevorderd.
Ook bij internationale samenwerking behoort van de Nederlandse taal, als onze belangrijkste cultuur-drager, gebruik te worden gemaakt.
Het Nederlandse cultuurprodukt kan door nationale maatregelen worden gestimuleerd en beschermd.
Tegengegaan moet worden dat als gevolg van Europese regelgeving bescherming van de nationale cultuur ondergeschikt wordt gemaakt aan de economische betekenis van cultuurprodukten.
MEDIA
87. Voor de vrijheid van meningsuiting is een vrije pers onmisbaar.
Subsidiëring van bepaalde persorganen via het Bedrijfsfonds voor de pers staat hiermee op gespannen voet.
Algemeen werkende maatregelen, zoals een nul-tarief voor de btw en lagere vervoerstarieven voor kranten en tijdschriften, verdienen wel steun.
De instandhouding van een pluriform omroepbestel komt het meest tegemoet aan de behoeften in onze pluriforme samenleving.
De verantwoordelijkheid hiervoor ligt echter primair bij de kijkers en luisteraars.
De door de overheid gestelde minimum-normen om voor zendtijdtoewijzing in aanmerking te komen kunnen in het bijzonder voor de radio lager worden gesteld.
De eis van een volledig programma doet onvoldoende recht aan de prioriteiten die voortvloeien uit het eigen karakter van sommige omroeporganisaties.
Als omroeporganisaties een duidelijke voorkeur hebben voor commerciële exploitatie kan daarvoor binnen de huidige zendtijd ruimte worden geboden.
In dat geval komen de omroepbijdragen uitsluitend ten goede van de overige omroeporganisaties.
Binnen het publieke bestel zal dan geen zendtijd worden toegewezen aan organisaties welke kennelijk behoren tot dezelfde stroming als die welke op het commerciële net zendtijd hebben verkregen.
Reclame op zondag behoort bij de gehele omroep verboden te blijven.
Aangezien door middel van de media meermalen op grove en indringende wijze wordt ingegaan tegen Gods geboden en de huidige wetgeving onvoldoende recht doet aan de grondwettelijke verantwoordelijkheid van de media terzake verdient het aanbeveling in een afzonderlijke wet een regeling te treffen voor omroep- en persdelicten indien de omroep nalatig blijft terzake zelf afdoende maatregelen te treffen.
In dit verband kan gedacht worden aan een omroep-codecommissie, die klachten over overschrijding van ethische normen kan behandelen en zo nodig sancties kan opleggen.
WELZIJN
88. De eerste verantwoordelijkheid voor het welzijn van de burgers ligt bij de burgers zelf.
Als het gaat om welzijnsvoorzieningen die van openbare betekenis zijn kan de overheid voorwaardenscheppend en aanvullend bezig zijn.
Dit kan als regel het best gebeuren door de gemeenten.
Als burgers kiezen voor levensbeschouwelijk en daardoor regionaal georganiseerd welzijnswerk dient er echter op te worden toegezien, dat lokale prioriteitstelling niet leidt tot onthouding van subsidie of tot druk om de levensbeschouwelijke identiteit op te geven.
Gesubsidieerde instellingen dienen door een ruime kring van gebruikers en belangstellenden te worden gedragen, die dan ook betrokken behoren te worden bij de bepaling van het beleid van de instelling.
In het algemeen ligt het niet op de weg van de overheid terzake regelend op te treden.
Indien echter de instelling in overwegende mate door de overheid wordt bekostigd en zij nalatig blijft de gebruikers bij het beleid te betrekken of ingediende klachten serieus te behandelen kan de overheid terzake voorschriften aan de bekostiging verbinden.
Deze mogen er echter niet toe leiden dat organisaties op levensbeschouwelijke grondslag worden gehinderd in het handhaven van de eigen identiteit.
De overheid dient het belang van vrijwilligerswerk te erkennen, onder meer door onkostenvergoedingen binnen bepaalde grenzen mogelijk en fiscaal aantrekkelijk te maken.
SPORT EN RECREATIE
89. Naast de roeping om door het verrichten van arbeid bij te dragen aan de verdere ontwikkeling van de samenleving geeft God ook mogelijkheden tot sport en ontspanning.
Door een verstandig gebruik van deze mogelijkheden zal de mens zijn taak beter kunnen verrichten.
De overheid kan bijdragen in de kosten van accommodaties alsmede in de kosten van sportbeoefening door groepen die geen hoge kosten kunnen betalen, zoals jeugdigen, ouderen en gehandicapten.
Subsidiëring van beroepssport is geen taak van de overheid.
Organisatoren van sportwedstrijden dienen alle nodige maatregelen te treffen om de orde en de veiligheid tijdens en rond de wedstrijden te handhaven.
Zo nodig kan de burgemeester, na overleg met politie en justitie, de voorschriften geven die hij ter handhaving van orde en veiligheid nodig acht.
Vooral in de nabijheid van stedelijke gebieden bestaat nog een groot tekort aan recreatiemogelijkheden.
Mede ter ontlasting van bestaande recreatiegebieden en ter beperking van recreatieverkeer verdient het inlopen van dit tekort voorrang.
Kleinschalige recreatievoorzieningen kunnen daarnaast een welkome aanvulling betekenen op grote objecten, zonder dat daardoor het natuurlijk milieu onevenredig wordt belast.
Naaktrecreatie behoort niet op openbare terreinen te kunnen plaatsvinden.
MAN EN VROUW
90. Op mannen en vrouwen rust gelijkelijk de taak met de talenten die zij hebben ontvangen tot eer van God en ten goede van de medemens werkzaam te zijn.
Centrale begrippen in het huidige regeringsbeleid, zoals individualisering, economische zelfstandigheid en zelfbeschikking, miskennen deze gemeenschappelijke taak en leiden tot een samenleving waarvan materialisme, egoïsme en vereenzaming de kenmerken zijn.
Het is daarom van openbare betekenis, dat de overheid een beleid voert waardoor mannen en vrouwen zich gelijkwaardig, elkaar aanvullend, kunnen ontplooien met het oog op beider taak.
Meisjes en vrouwen dienen gelijke kansen als jongens en mannen te hebben om het onderwijs en de opleidingen te volgen die aansluiten bij hun capaciteiten en interesses.
Bij voorlichting over de toekomstperspectieven van bepaalde opleidingen moet echter het doorbreken van traditionele keuzen en rolpatronen niet het vooropgezette doel zijn.
Waar sprake is van achterstand in scholing of vorming kan de overheid faciliteiten verlenen aan scholen, vormingsinstituten e.d. voor specifieke cursussen en opleidingen.
EMANCIPATIE
91. De overheid dient meer oog te hebben voor de grote maatschappelijke betekenis van de opvoeding van kinderen.
De opvoedingsverantwoordelijkheid van de ouders moet een centrale plaats hebben in het overheidsbeleid.
Het is echter de verantwoordelijkheid van man en vrouw samen om de zorg voor hun gezin en de verdeling van betaalde en onbetaalde arbeid vorm te geven.
Daarbij dient het mogelijk te blijven dat de gehuwde vrouw een volledige taak in het gezin op zich neemt.
De wettelijke bepaling waardoor bepaalde gehuwde vrouwen verplicht worden zich beschikbaar te stellen voor betaalde arbeid is hiermee in strijd en treft eenzijdig de laagst opgeleide meisjes en vrouwen.
Deze bepaling moet dan ook worden ingetrokken.
Vanouds speelt de gehuwde vrouw een actieve rol in het eigen gezinsbedrijf.
Ook hier is het een zaak van man en vrouw samen afspraken te maken over de verdeling van taken.
De wet biedt de mogelijkheden er ook juridisch vorm aan te geven.
Nagegaan dient te worden of ook in het midden- en kleinbedrijf een systeem van bedrijfsverzorgingsdiensten kan worden bevorderd.
Aangezien een goed emancipatiebeleid tot de algemene kenmerken van het overheidsbeleid moet behoren behoeven hiervoor geen afzonderlijke organen in stand te worden gehouden, zoals de Directie Coördinatie Emancipatiebeleid van het Ministerie van sociale zaken en werkgelegenheden en de vaste commissie voor het emancipatiebeleid van de Tweede Kamer.
Voor handhaving van de Emancipatieraad is bovendien geen plaats nu de visie van deze raad niet als representatief kan worden beschouwd voor de in de samenleving bestaande opvattingen over emancipatie, omdat instemming met de aan het emancipatiebeleid van de overheid ten grondslag liggende opvattingen als benoemingsvereiste geldt.
Hoofdstuk V
DOOR HET SAMENLEVEN VAN VOLKEN
Het leven in Nederland raakt steeds meer verweven met dat in andere delen van de wereld.
Grenzen vervagen, maatschappelijke en geestelijke ontwikkelingen in het buitenland beïnvloeden steeds sterker de ontwikkelingen in de Nederlandse samenleving.
Internationale samenwerking is dan ook op velerlei gebied vereist.
Voorkomen moet echter worden, dat de politiek-culturele zelfstandigheid van ons land verder wordt uitgehold.
Ook bij samenwerking zal sprake moeten zijn van een zelfstandigheidspolitiek in nationaal-christelijke zin.
Omdat Christus, naar het woord van de Bijbel, de Koning der koningen is, zal de Nederlandse regering in haar buitenlandse beleid Gods wet tot richtsnoer moeten nemen.
Zij behoort te streven naar evenwicht in de internationale staten-samenleving,
de opbouw en handhaving van het volkenrecht bevorderen, opkomen voor rechten en vrijheden van burgers
en hulp verlenen aan vluchtelingen en ontwikkelingslanden.
De ontwikkelingen in de communistische wereld zullen in sterke mate van invloed zijn op de internationale stabiliteit en op de mogelijkheden voor vrede en veiligheid in de wereld.
De regering dient er in haar buitenlandse beleid een open oog voor te hebben dat de crisis van het communisme zowel kan leiden tot meer vrijheid en recht als ook tot een reactionaire verharding van dictatuur.
Opkomen voor een rechtvaardige internationale orde betekent dat onze overheid zich actief inzet voor juridische beschermingsgaranties voor de christelijke kerk, de godsdienstvrijheid en andere fundamentele vrijheidsrechten.
Sociale rechtvaardigheid dient een leidend motief te zijn bij de steunverlening aan de ontwikkelingslanden.
Veel van deze landen gaan gebukt onder financiële schulden, natuurrampen en vluchtelingenstromen.
In een kleiner wordende wereld zijn de noden van deze landen de christelijke plichten van rijke landen als Nederland.
ATLANTISCH BONDGENOOTSCHAP
92. Voor ons land is en blijft het lidmaatschap van de NAVO van vitale betekenis.
Meer dan 40 jaar heeft dit bondgenootschap nu bijgedragen tot het garanderen van vrede en veiligheid in ons deel van de wereld.
In de achter ons liggende jaren zijn voor het eerst in de naoorlogse periode opzienbarende resultaten behaald op het gebied van de wapenbeheersing.
In het bijzonder valt te wijzen op het tussen de Verenigde Staten en de Sovjet-Unie gesloten akkoord over de eliminatie van alle middellange afstandsraketten.
Voor de nabije toekomst geldt dat de NAVO moet blijven streven naar het handhaven van haar militaire kracht en politieke solidariteit tussen de verdragspartners enerzijds en op basis daarvan naar verdergaande afspraken over wapenbeheersing met het Warschaupact anderzijds.
Nu de meeste Europese NAVO-verdragspartners op economisch en politiek gebied in de EG meer met elkaar gaan samenwerken is het van groot belang te voorkomen dat spanningen ontstaan tussen de Verenigde Staten en Europa.
In het bijzonder dient meer ter harte te worden genomen de naleving van artikel 2 van het NAVOverdrag, waarin de NAVO-landen zich hebben verplicht tegenstellingen in de internationale economische politiek uit de weg te ruimen en onderlinge economische samenwerking aan te moedigen.
Bij de burgers dient het besef levend te worden gehouden dat de NAVO een verdedigingsorganisatie is van vrije, soevereine staten met een parlementair stelsel en constitutioneel gegarandeerde vrijheidsrechten.
Ook voor de christelijke kerk en het christelijk leven in de maatschappij is de bescherming door dit defensiebondgenootschap van grote betekenis.
EUROPESE VEILIGHEIDSIDENTITEIT
93. De landen van West-Europa hebben feitelijk een gemeenschappelijk veiligheidsbelang versus het Warschaupact.
Dit belang wordt het beste gediend met een blijvende coöperatieve opstelling in en jegens de NAVO.
Het zoeken naar een eigen Europese veiligheidsidentiteit, los van de Verenigde Staten en Canada, is voorshands illusoir en gevaarlijk.
Immers, de Europese landen missen de militaire capaciteit voor een geloofwaardige afschrikking.
De aanwezigheid van Amerikaanse nucleaire en conventionele strijdkrachten blijft van vitaal belang voor de veiligheid van ons land en West-Europa.
De West Europese Unie (WEU) heeft een beperkte betekenis als politiek gespreksen overlegforum over Europese veiligheidsaangelegenheden.
Aan de WEU wordt geen militair-operationele betekenis toegekend.
Ons land onthoudt zich van het leveren van steun of daadwerkelijke bijdragen aan initiatieven voor Europese legerbrigades.
WAPENBEHEERSING
94. Nederland dient zich in goed overleg met de westerse bondgenoten in te zetten voor onderhandelingen gericht op het zodanig verminderen van het bestaande wapenarsenaal, dat dit de politieke stabiliteit bevordert en de geloofwaardigheid van het verdedigend militair vermogen van ons land en zijn bondgenoten niet aantast.
Erkend kan worden dat de ontwikkelingen in de Sovjet-Unie onder Gorbatsjov ook van positieve betekenis kunnen zijn voor het verminderen van de spanningen tussen Oost en West.
Het voornemen van de Russische politieke leiding om te komen tot een drastische vermindering van de nucleaire en conventionele bewapening vergemakkelijkt de bereidheid aan westerse zijde om ontwapeningsakkoorden te sluiten.
Echter, hoewel het Sovjet-communisme in ontbinding lijkt te zijn, moet toch rekening worden gehouden met een - al dan niet tijdelijke terugkeer naar een hardere Sovjet-machtspolitiek, gericht op onder meer de losweking van West-Europa van de Verenigde Staten.
Handhaving van de militaire doctrine van de NAVO van het aangepaste antwoord met een daarbij behorend adequaat niveau aan nucleaire middelen blijft derhalve geboden.
WAPENAKKOORDEN
95. Politiek gezien is het in 1988 gesloten akkoord over de eliminatie van alle middellange afstandswapens verheugend te noemen.
Het markeert een wending ten goede in de betrekkingen tussen Oost en West.
Militair gezien is dit akkoord evenwel voor West-Europa minder positief.
Het heeft het reeds bestaande overwicht op nucleair en vooral conventioneel terrein van het Warschaupact op de NAVO relatief versterkt.
Nieuwe ontwapeningsgesprekken zullen derhalve eerst en vooral moeten leiden tot een drastische reductie van de conventionele bewapening van het Warschaupact.
Pas wanneer vaststaat dat een dergelijke reductie daadwerkelijk zal worden uitgevoerd en deugdelijk kan worden geverifieerd, zijn verdergaande besprekingen over de nucleaire korte drachtswapens mogelijk.
Nederland geeft steun, waar gevraagd en mogelijk, aan de modernisering van het Lance-systeem.
DEFENSIE
96. Het bestaan van Nederland als vrije en soevereine natie wordt mede zichtbaar gemaakt door de aanwezigheid van een krijgsmacht.
Omdat de landsverdediging een nationale taak is verdient een leger van dienstplichtigen en beroepsmilitairen de voorkeur boven een vrijwilligersleger.
Omdat de militairen aan de zorg van de regering zijn toevertrouwd en omdat van hen in het uiterste geval de inzet van het eigen leven kan worden gevraagd, rust op de regering de plicht te zorgen voor een goede uitrusting en een afdoend niveau van bewapening.
Leegloop door dienstplichtigen dient te worden voorkomen, evenals drankmisbruik, vloeken en excessen tegen de persoon.
Handhaving van de interne discipline is daarbij een onmisbare voorwaarde.
Ook bij de krijgsmacht baart het tekort aan hoogwaardig personeel grote zorg.
Met gerichte salarismaatregelen moet getracht worden dit personeel voor het militaire apparaat te behouden.
De inzet van dienstplichtige militairen voor internationale vredesmissies in VN- of ander verband behoort alleen te geschieden op basis van vrijwilligheid.
Voor een volwaardige bijdrage van Nederland aan onze bondgenootschappelijke verplichtingen is nodig een evenwichtige ontwikkeling van elk der krijgsmachtonderdelen.
Nederland als handels- en zeemogendheid kan niet buiten een marine.
Om de noodzakelijke defensie-investeringen te kunnen bekostigen is een reële groei van het defensiebudget conform de huidige meerjarenramingen minimaal noodzakelijk.
COMMUNISME
97. Het ideologisch ontbindingsproces waarin het wereldcommunisme thans lijkt te verkeren zal ook gevolgen hebben voor de politieke kaart van Europa en het Nederlands buitenlands beleid.
De democratiseringsprocessen in de Sovjet-Unie, Polen en Hongarije zijn evenwel nog pril en kunnen tot grotere politieke instabiliteit in Midden- en Oost- Europa leiden.
In het bijzonder is het moeilijk vast te stellen wanneer en hoe de nieuwe Sovjet-politiek van "perestroika" en "glasnost" daadwerkelijk tot blijvende resultaten zal leiden.
Ons land kan, mede op basis van de akkoorden van Helsinki, politiek- morele steun geven aan het herstel van de vrijheden van godsdienst, eredienst, meningsvorming, onderwijs enz. in de Oostbloklanden.
Daarbij kan en moet in toenemende mate onderscheid worden gemaakt tussen deze landen.
Een positieve houding is gewettigd jegens Polen en Hongarije.
Het verzoek van dit laatste land te mogen toetreden tot de Raad van Europa verdient een welwillende bejegening.
Aanhoudende kritiek is daarentegen gewenst op de politiek van het Roemeense regime.
De culturele vernietiging van delen van Roemenië, de zeer minimale burgerlijke en politieke vrijheid in dat land en de verwerpelijke persoonscultus rond de leidende figuren roepen afschuw op.
Nederland mag niet schromen zich daartegen publiekelijk te verzetten.
De toenemende handelsmogelijkheden met de Oosteuropese landen zijn uit economisch oogpunt positief te noemen.
Echter, voorkomen moet worden dat door te snelle en gemakkelijke verlening van kredieten een grote en blijvende financiële belangentegenstelling tussen deze landen en het Westen ontstaat.
De terugtrekking van de Sovjet-Unie uit Afghanistan was een noodzakelijke stap om een einde te maken aan een volstrekt ongerechtvaardigde Sovjet-interventie in dat land.
Diplomatieke en internationaal-politieke inspanningen zijn gewenst om in vervolg hierop te trachten een einde te maken aan de nog overgebleven Sovjetinvloeden, die landen in Afrika en Midden-Amerika politiek instabiel maken.
MENSENRECHTEN
98. De regering dient in haar buitenlands beleid aan de bevordering van met de Bijbel overeenkomende mensenrechten een belangrijke plaats te geven,
waarbij in het bijzonder ook moet worden opgekomen voor die mensen of groepen die vanwege hun christelijke overtuiging worden vervolgd.
Zij zal - waar nodig andere overheden erop moeten wijzen dat overheidsmacht zich niet mag uitstrekken tot de innerlijke overtuiging van mensen.
Daarom zal de regering in het bijzonder haar stem dienen te verheffen tegen het onderdrukken van de vrijheid van godsdienst, eredienst en meningsuiting.
De regering streeft er naar in het internationale recht, zoals vastgelegd in verdragen en declaraties, een bijbelse fundering van mensenrechten te doen opnemen.
Op deze wijze bevordert zij de hechtheid van de fundering en het inzicht in de strekking van mensenrechten.
Terughoudendheid is gewenst ten aanzien van het, b.v. door de Algemene Vergadering der Verenigde Naties, formuleren van nieuwe mensenrechten.
Het verdient de voorkeur te streven naar betere klachtenprocedures en toezicht op de naleving van mensenrechten.
VLUCHTELINGEN
99. Op christelijk-humanitaire gronden zal ons land zich internationaal blijvend moeten inzetten voor de opvang en begeleiding van vluchtelingen.
Daartoe zullen ruimhartig financiële middelen moeten worden vrijgemaakt en zal in multilaterale kaders, zoals de VN, een bijdrage aan de oplossing van het vluchtelingenvraagstuk moeten worden gegeven.
In het bijzonder zal aandacht moeten worden gegeven aan de samenhang tussen het vluchtelingenvraagstuk en de ontwikkelingsproblemen van landen in de Derde Wereld.
Alhoewel ons land geen immigratieland kan zijn zal de volkenrechtelijke verplichting tot het opvangen van vluchtelingen onverkort gehonoreerd moeten worden.
Juridische procedures voor asielzoekers zullen zodanige waarborgen dienen te bevatten dat vluchtelingen daadwerkelijk geholpen kunnen worden.
De groeiende samenwerking tussen Nederland, België, Frankrijk, West-Duitsland en Luxemburg in het kader van het zgn. Schengenakkoord mag niet leiden tot onnodig zware procedurele hindernissen voor vluchtelingen.
Een oplossing moet worden gevonden voor de problematiek van de afgewezen asielzoekers, die ondanks het feit dat hun geen verblijf in Nederland is toegestaan, niet worden uitgezet.
Voorkomen moet worden dat er een grote groep asielzoekers in ons land ontstaat, die voor een langere periode feitelijk een illegaal bestaan leidt.
ONTWIKKELINGSSAMENWERKING
100. Het is dringend gewenst dat het ontwikkelingssamenwerkingsbeleid nieuwe impulsen krijgt.
Na decennia van hulpverlening is de situatie in veel ontwikkelingslanden nog altijd zeer verontrustend.
Naast natuurrampen en hongersnoden gaan deze landen gebukt onder een grote schuldenlast en/of ecologische problemen.
Erkend moet worden dat de armste landen veelal niet meer in staat zijn hun schulden op de afgesproken voorwaarden te betalen.
Voor deze landen dient schuldverlichting mogelijk te worden gemaakt in de vorm van kwijtschelding van een deel van de schuld, verlaging van de rente of een verregaand betalingsuitstel.
Waar nodig dient politieke steun te worden gegeven aan voornemens van banken om eveneens tot schuldverlichting over te gaan.
Daarbij past dan wel een financieel-economische aanpassing in de desbetreffende schuldenlanden, aangezien schuldvermindering geen premie mag zijn op slecht beleid.
Het Nederlandse bedrijfsleven wordt betrokken bij het ontwikkelingsbeleid, waarbij de versterking van de economische structuur van de desbetreffende ontwikkelingslanden voorop dient te staan.
Via de daarvoor bestemde internationale fora bepleit ons land maatregelen gericht op een zelfstandige deelneming van deze landen aan de internationale economie.
Desgewenst wordt aan deze landen toegestaan economische beschermingsmaatregelen te nemen op het gebied van de grondstoffen, voedsel en handel, investeringen en industrie.
Nederland dient te blijven streven naar een goede coördinatie tussen hulpverlenende landen.
Daarnaast onderhoudt ons land hulpverleningsrelaties met landen die historisch of actueel een betekenende band met Nederland hebben en waar fundamentele vrijheidsrechten als de godsdienstvrijheid worden gerespecteerd.
De omvang van de begroting voor ontwikkelingssamenwerking blijft in de komende jaren 1,5% van het nationale inkomen.
Ontwikkelingsprojecten, die met overheidsgeld worden gesteund, worden regelmatig op hun doelmatigheid getoetst.
Het verdient aanbeveling dergelijk onderzoek te laten verrichten door een onafhankelijke instantie.
Voorlichting en rapportages over de kwaliteit van hulpverleningsprojecten worden gestimuleerd.
De mogelijkheid moet onderzocht worden om de projecthulp onder te brengen bij een daarvoor op te richten zelfstandige bestuursdienst.
De overheid blijft particuliere organisaties met een ontwikkelingshulpdoelstelling financieel steunen.
Zij stimuleert een proces van hulpverlening dat in de betrokken landen kan aansluiten bij mogelijkheden tot verkondiging van het Evangelie.
Tevens dient in toenemende mate aandacht te worden gegeven aan de natuurbescherming in de ontwikkelingslanden met het oog op een meeromvattende duurzame ontwikkeling, waarbij met name moet worden gewezen op het behoud (beperking houtkap en nieuwe aanplant) van de tropische regenwouden.
EUROPA
101. Met de inwerkingtreding van de Europese Akte en het streven naar de Interne Markt na 1992 is het Europese samenwerkingsproces in een stroomversnelling geraakt.
Naast vele praktische beleidszaken vraagt in het bijzonder de staatkundige positie van ons land en het eigen karakter van de EG de aandacht.
Een Europese integratie in de richting van een federaal Verenigd Europa wordt afgewezen.
Nederland dient een zelfstandige natie te blijven, waarin regering en parlement verantwoordelijk zijn voor regelgeving betreffende inrichting van onze samenleving.
De voorbereiding van de Interne Markt zal voornamelijk dienen te bestaan uit het harmoniseren van wetgeving op economisch en agrarisch terrein.
Een Europese Monetaire Unie met een daarbij behorende Europese Centrale Bank wordt afgewezen, aangezien daardoor de nationale en budgettaire beleidsvrijheid op onaanvaardbare wijze zal worden uitgehold.
Het economisch karakter van de EG-samenwerking dient scherper begrensd te worden.
Voorkomen moet worden dat sluipenderwijs Europese beslissingsbevoegdheden ontstaan op beleidsterreinen, die tot de nationale competentie behoren te blijven.
Te denken valt aan het onderwijs, de media, de sociale zekerheid, taal en cultuur, politie en justitie enz.
Aan het Europees Parlement dienen geen verdergaande bevoegdheden te worden verleend.
Het is gewenst dat betere en goed gestructureerde samenwerkingsrelaties ontstaan tussen de Nederlandse Europarlementariërs en de Staten-Generaal.
Nederlandse bewindslieden dienen tijdig en gemotiveerd kenbaar te maken over welke beleidszaken zij in de Raad van Ministers overleg willen voeren en bindende beslissingen willen nemen.
Zij leggen daarover - zo nodig - verantwoording af aan de Staten-Generaal.
Nederland dient zich, evenals de andere lidstaten, het recht voor te behouden over zaken van vitaal belang ongewenste Europese regelgeving tegen te houden.
Voor zover passend bij de doelstellingen van een christelijk buitenlands beleid kan in het kader van de Europese Politieke Samenwerking gestreefd worden naar coördinatie van standpunten tussen de EG-lidstaten.
De voorbereiding en/of uitvoering van een dergelijk standpunt mag niet worden opgedragen aan een instelling van de EG.
MIDDEN OOSTEN
102. Sinds eind 1987 zijn de Israëlische autoriteiten en de bewoners van de zgn. bezette gebieden in steeds heviger mate met elkaar in een gewelddadige confrontatie geraakt.
Beide partijen houden elkaar vast in een uitzichtloze omstrengeling.
Het is dringend gewenst dat tussen betrokkenen onderhandelingen worden gevoerd over de toekomst van de bezette gebieden.
Daarbij zal één van de uitgangspunten kunnen zijn het realiseren van het in 1979 in het zgn. Camp Davidakkoord vastgelegde voornemen om op de Westbank en in Gaza een zelfsturende autoriteit te vestigen, teneinde volledige autonomie te verlenen aan de bewoners.
Elke stap in de richting van een oplossing van het conflict in het Midden Oosten dient uit te gaan van het bestaansrecht van Israël binnen veilige en erkende grenzen.
Voor zover in het kader van de Europese Politieke Samenwerking uitspraken worden gedaan over het Midden Oosten zal Nederland zijn positie mede laten bepalen door de oude vriendschapsbetrekkingen met het volk en de staat Israël.
Een bepalend element in deze goede betrekkingen is de wetenschap dat er in Israël Joden wonen, nakomelingen van Abraham, uit wie de Christus is gekomen.
Bij een beoordeling van de staat Israël mag derhalve ook gelet worden op de feitelijke mogelijkheden van godsdienstvrijheid en evangelisatie.
Nederland zal de door de PLO uitgeroepen zgn. Palestijnse staat niet erkennen.
Volkenrechtelijke en politieke bezwaren verzetten zich daartegen.
Contacten met PLO-functionarissen dienen bij voorkeur op ambtelijk niveau plaats te vinden.
Nederland dient zich te verzetten tegen pogingen van Arabische landen Israël te stoten uit internationale organisaties.
NEDERLANDSE ANTILLEN EN ARUBA
103. De onevenredig grote problemen waarvoor de regeringen van de Nederlandse Antillen en van Aruba zijn komen te staan, onderstrepen de taak van Nederland deze landen krachtig te steunen in het realiseren van een herstructurerings- en ontwikkelingsplan.
Het vaststellen van een tijdstip van een eventueel zelfstandig voortbestaan van de Nederlandse Antillen, zal zonder enige pressie van Nederlandse zijde, door de Antillen zelf moeten geschieden.
Als van de zijde van de regering van Aruba de wens geuit wordt de onafhankelijkheid van dit land met ingang van 1996 opnieuw te overwegen, zal Nederland bereid moeten zijn hierover in Koninkrijksverband te spreken.
Als de Nederlandse Antillen en/of Aruba op een of andere wijze een staatsrechtelijke band met Nederland willen continueren, zal Nederland moeten meewerken aan een verantwoorde vorm hiervoor.
Een en ander laat onverlet, dat Nederland er zo nodig op zal moeten wijzen, dat het van weinig realiteitszin zou getuigen, indien de zes eilanden elk hun eigen weg zouden kiezen.
SURINAME
104. De bijzondere historische band van ons land met Suriname en het feit dat in Nederland zeer veel Surinamers woonachtig zijn rechtvaardigen een bijzondere politieke aandacht voor de ontwikkelingen in dat land.
Na jaren van militaire dictatuur en rechtswillekeur lijkt na de verkiezingen van november 1987 het herstel van de parlementaire democratie en de rechtsstaat weer mogelijk te zijn.
Nederland dient dit herstelproces naar vermogen te ondersteunen, zonder te vervallen in een bevoogdende rol.
Wel zal er scherp op gelet mogen worden dat het leger opereert binnen democratisch-constitutionele grenzen.
In overleg met de Surinaamse regering en particuliere organisaties, zoals het Comité van Christelijke Kerken, wordt met voortvarendheid humanitaire hulp verleend ter leniging van de eerste noden.
Daarbij kan in het bijzonder worden gewezen op de bosnegerbevolking en de vele vluchtelingen, in het bijzonder in Frans Guyana.
Daarnaast dient verdere uitvoering te worden gegeven aan het in 1982 opgeschorte ontwikkelingsverdrag van Nederland met Suriname.
Met het oog daarop worden onderhandelingen gevoerd gericht op een doelmatige besteding van deze ontwikkelingsgelden.
INDONESIË
105. Het is een goede zaak dat de Nederlandse regering een belangrijke positie blijft innemen in de internationale hulpverlening aan de ontwikkeling van Indonesië.
Op basis van deze constructieve betrokkenheid bij dat land vraagt ons land - waar nodig - aandacht voor de rechten van het Zuidmolukse volk en de Papoea's.
In het bijzonder dient de Nederlandse regering er op toe te zien dat de ontwikkeling van West-Irian plaatsvindt met en onder medeverantwoordelijkheid van de Papoeabevolking.
Indien nodig wijzen Nederlandse regeringsfunctionarissen er bij hun Indonesische collega's op hoezeer ons land hecht aan het voortduren van de mogelijkheden van zending en kerkelijke opbouw.
ZUID-AFRIKA
106. Het moment nadert waarop in Zuid-Afrika een eind komt aan een periode waarin uitsluitend blanke Zuid-Afrikanen zeggenschap uitoefenden over staat en maatschappij.
In het maatschappelijk leven zullen ook aan de zwarte bevolkingsgroepen op gelijke voet als de blanken burgerlijke rechten moeten worden toegekend.
Daarnaast zullen de zwarte volken in toenemende mate politieke verantwoordelijkheid gaan dragen voor het regeerbeleid in Zuid-Afrika.
Daartoe worden aan hen rechten gegeven van politieke deelneming en vertegenwoordiging.
Nederland dient op basis van een constructieve betrokkenheid steun te verlenen aan de veranderingsprocessen in Zuid-Afrika.
Ons land doet dit op grond van de historische en culturele verwantschap met Zuid- Afrika, waar nodig appellerend aan de grote openbare betekenis van de christelijke leer en met verwerping van gewelddadige handelingen.
Een politiek van sancties, boycotmaatregelen en internationale isolering van Zuid-Afrika wordt afgewezen.
Het verdient daarentegen aanbeveling de culturele contacten met Zuid-Afrika te intensiveren en een ruim- hartig visumbeleid te voeren.
Geen steun wordt verleend aan organisaties, die op gewelddadige wijze veranderingen in Zuid-Afrika willen bewerkstelligen.
De Nederlandse regering dient een open oog te hebben voor de eigen aard van de Zuidafrikaanse samenlevingsproblematiek, waartoe in het bijzonder de grote culturele verscheidenheid kan worden gerekend.
Wanneer groeperingen in Zuid-Afrika die verscheidenheid in de toekomst ook tot uitdrukking willen laten komen in een confederatieve of federatieve ontwikkeling op staatkundig gebied, met respectering van de rechten van andere groeperingen, behoort zulks niet te worden afgewezen.
