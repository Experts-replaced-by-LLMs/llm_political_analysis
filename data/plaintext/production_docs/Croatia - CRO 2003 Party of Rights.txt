Ustrajući u nauku Oca Domovine dr. Ante Starčevića i na pravaškom svjetonazoru iskazanom u Temeljnim načelima, Izbornom programu i Programskoj rezoluciji Hrvatske stranke prava;
Cijeneći borbu za hrvatsku državnu neovisnost ranijih naraštaja pravaša;
Smatrajući vrijednosti Domovinskog rata ishodištem političkog djelovanja ovog naraštaja pravaša, a
Težeći očitovanju Hrvatske stranke prava kao stožerne političke snage i oslonca modernog hrvatskog nacionalizma;
4. Sabor Hrvatske stranke prava donosi
Programsku deklaraciju Hrvatske stranke prava
"HRVATSKA DESNICA ZA NOVO STOLJEĆE"
(Hrvatska stranka prava nakon 2001.)
1. Blagostanje i svekoliki napredak hrvatskog naroda temeljni su politički ciljevi Hrvatske stranke prava.
To je moguće ostvariti jedino u neovisnoj i suverenoj hrvatskoj državi, koja ne smije biti sastavni dio drugih država.
2. Ishodište političkog djelovanja ovog naraštaja pravaša jest Domovinski rat.
Vrijednosti za koje se Hrvatska borila u Domovinskom ratu jesu i biti će ciljevi političkog djelovanja Hrvatske stranke prava: neovisna, demokratska i gospodarski uspješna hrvatska država u Europi;
očuvanje tradicionalnih vrijednosti i baštine hrvatskog naroda;
te posebna skrb za Hrvate izvan Republike Hrvatske.
3.Hrvatska stranka prava jest konzervativna desna stranka, koja se zalaže za očuvanje i promicanje tradicionalnih vrijednosti i baštine hrvatskog naroda, kao jamstva očuvanja hrvatskog identiteta.
Hrvatska stranka prava se protivi svakoj podjeli među hrvatskim narodom.
HSP će težiti uspostavi komplementarnih veza sa srodnim europskim strankama.
4.Hrvatska stranka prava želi očuvanje, stabilizaciju i jačanje hrvatske države.
To je moguće postići jedino uz jedinstvo hrvatskog naroda i konsenzus svih političkih čimbenika u Hrvatskoj glede strateških nacionalnih ciljeva,
uz uvažavanje narodne volje iskazane kroz referendum, uz zaštitu demokracije, ljudskih prava i medijskih sloboda,
te uz rast gospodarstva u službi razvoja hrvatske nacije.
5.Jedino suverena i neovisna hrvatska država može biti sposobna za raznovrsna međunarodna politička i gospodarska partnerstva.
Međunarodna politička aktivnost Hrvatske mora biti u službi promicanja hrvatskih nacionalnih interesa i blagostanja nacije, uz punu zaštitu hrvatskog identiteta i uvažavanje geopolitičkog okružja.
Pristup Hrvatske europskim i drugim integracijama prihvatljiv je jedino ako je u skladu s hrvatskim strateškim nacionalnim ciljevima i interesima, utvrđenim voljom hrvatskog naroda iskazanom u referendumu.
6.Gospodarska stabilnost jamstvo je budućnosti, neovisnosti i opstanka hrvatske države.
Uspješan razvitak gospodarstva moguć je jedino u politički stabilnoj zemlji, uz partnerstvo rada i kapitala i uz obrazovni sustav koji jamči upućenost novih naraštaja u razvojne izazove 21. stoljeća.
Hrvatska država nikada ne smije pristati na prodaju nacionalnog suvereniteta i strateških nacionalnih interesa za kratkoročne gospodarske probitke.
7. HSP drži zaštitu okoliša i zdravlja nacije, te zaštitu kulturno-povijesne i prirodne baštine temeljnim odrednicama planiranja razvoja Hrvatske u 21. stoljeću.
Obrazloženje Deklaracije:Pravaštvo kao svjetonazor je i danas aktualno unatoč vremenskom rasponu od 19. do 21. st., budući je riječ o temeljnim načelima zaštite prava čovjeka i naroda, bitnim za opstojnost Hrvata i Hrvatske.
Ipak, HSP danas djeluje u posve izmijenjenim okolnostima u odnosu na sve ranije naraštaje pravaša - obzirom da postoji nezavisna i međunarodno priznata RH.
Ovaj naraštaj pravaša ima ujedno zadaću osmisliti ciljeve i smjernice djelovanja, te ulogu HSP i hrvatske desnice u novom stoljeću.
Pri tome su vrijednosti Domovinskog rata ishodište političkog djelovanja ovog naraštaja pravaša.
HSP želi ponuditi Hrvatskoj novu, modernu desnicu.
HSP se zato treba definirati kao neokonzervativna desna stranka.
Nasuprot političkim postupcima ranijih naraštaja pravaša, uz negiranje svake državne vlasti - zato jer svoje države nismo imali, HSP danas zauzima neokonzervativnu poziciju - zato jer želimo očuvati, stabilizirati i ojačati stvorenu hrvatsku državu - Republiku Hrvatsku.
Predstoji dakle izgradnja Republike Hrvatske kao neovisne, demokratske i gospodarski stabilne države, koja jamči blagostanje hrvatskoj naciji.
Politički cilj HSP jest postati stožerna snaga i intelektualno uporište modernog hrvatskog nacionalizma.
Temelj političkog djelovanja dr. Ante Starčevića i uloga hrvatskog nacionalizma u njegovo doba bila je borba za ostvarenje prava Hrvata na vlastitu neovisnu državu.
HSP danas ima drugu zadaću: prilagoditi hrvatski nacionalizam potrebama 21. stoljeća, te činjenici postojanja neovisne i suverene hrvatske države.
Početkom 1990-ih ključni nacionalni interesi hrvatskog naroda bili su stvaranje države, obrana od velikosrpske agresije, opstanak Hrvata pred opasnošću genocida, te međunarodno priznanje Hrvatske.
Danas je pak ključni nacionalni interes postići blagostanje hrvatskog naroda, ojačati gospodarstvo, te uskladiti vanjsku politiku s gospodarskim interesima Hrvatske.
Nacionalni interesi su danas stvaranje radnog zakonodavstva koje štiti dostojanstvo hrvatskog radnika, te konsenzus i partnerstvo hrvatskih sindikata i poslodavaca.
Nacionalni interes jest očuvati hrvatsku prirodnu i kulturno povijesnu baštinu i zdravlje nacije.
Nacionalni interes je čuvanje kulturnog identiteta Hrvata pred sveopćom amerikanizacijom (pa i srbizacijom) hrvatskog društva.
Razvitak hrvatske države biti će brži i lakši ako je država politički stabilna, odnosno ako postoji balans na političkoj sceni.
Upravo u tome HSP vidi svoju ulogu - biti alternativa sadašnjoj vlasti, biti stranka koja će definirati što su to nacionalni interesi i koja će ustrajati u zaštiti tih nacionalnih interesa.
I to na način koji odgovara 21. stoljeću i novom stanju na političkoj pozornici Hrvatske.
Ustrajući u nauku Oca Domovine dr. Ante Starčevića i pravaškom svjetonazoru iska zanom u dokumentima Hrvatske stranke prava;
Cijenećiborbu i žrtve svih naraštaja Hrvata za hrvatsku državnu neovisnost i za obranu nacionalnog suvereniteta na kopnu i moru;
U cilju promicanja interesa Hrvatske kao pomorske zemlje i njenog održivog razvoja kao europske sredozemne države;
Jadranska konvencija Hrvatske stranke prava donosi DEKLARACIJU
1. Hrvatska je pomorska zemlja i europska sredozemna država, što joj pruža nemjerljive razvojne prednosti.
Pravilnom državnom politikom Jadransko more, obala i otoci mogu postati nosilac gospodarskog razvoja Hrvatske, a ne teret koji zahtijeva posebnu brigu države.
Jadranu ne treba nova regionalizacija, nego zajednička razvojna politika svih jadranskih županija i jedinstveni odnos prema obalnom i otočkom pojasu.
2.Kroz cijelu hrvatsku povijest strane sile nastojale su ovladati hrvatskom obalom i otocima, a to je bio cilj i srpske agresije na Hrvatsku.
Nedopustivo je stoga svako podcjenjivanje i progon branitelja koji su obranili naše gradove, naše luke, more, obalu i otoke, te tako Hrvatskoj zajamčili brzi razvoj prema zemlji blagostanja.
3.Državni suverenitet na moru nedjeljiv je od državnog suvereniteta na kopnu.
Nedopustivi su ustupci susjednim državama glede morskog razgraničenja i zajedničkog nadzora mora uz Prevlaku i Savudriju.
Neprihvatljivi su ustupci stranim pomorskim silama glede imuniteta njihovih vojnih snaga i slobodnog uplovljavanja njihovih ratnih brodova.
4.Pomorsko dobro vlasništvo je hrvatskog naroda i s njim mogu raspolagati jedino hrvatski državljani.
Nitko nema pravo steći vlasništvo nad pomorskim dobrom ili ga uzurpirati.
Nedopustiva je i sramotna rasprodaja hrvatskih otoka i obale strancima.
5.HSP se odlučno protivi daljnjoj rasprodaji strancima strateških dijelova hrvatskog gospodarstva na Jadranskoj obali i otocima, jer nema jamstva da će time doista biti zajamčeni hrvatski gospodarski interesi.
Gospodarska politika mora imati za cilj zaustavljanje negativnih demografskih trendova na Jadranskoj obali, otocima i obalnom zaleđu.
Jedino školovani naraštaj Hrvata, računalno pismen i otvoren svijetu i novim spoznajama može jamčiti brz i uspješan razvoj Hrvatske.
6.Hrvatska je jedinstvena u svijetu po svojoj biološkoj raznolikosti i očuvanosti okoliša, posebice kada je riječ o Jadranu.
Štoviše, u zaleđu jadranske obale leže neprocjenjive i strateški važne rezerve pitke vode.
Najveća opasnost za Jadran, obalu, obalno zaleđe i otoke su zato razvojni planovi i poslovni potezi koji ne vode računa o očuvanju okoliša i baštine hrvatskog naroda.
7.Jadransko more je pred biološkom katastrofom, što može imati nesagledive posljedice za stanovništvo na obali i otocima.
Stoga treba najhitnije proglasiti hrvatski gospodarski pojas u Jadranu,
osnovati Obalnu stražu i uvesti strožu kontrolu pomorskog prometa, posebno prometa tankera,
te zaustaviti projekt Družb-Adria.
8.Položaj Hrvatske kao spojnice Mediterana i Srednje Europe može biti iskorišten tek obnovom hrvatske trgovačke flote, te modernizacijom hrvatskih luka, te cestovne i željezničke mreže.
Neprihvatljivo je strano vlasništvo ili strani nadzor nad hrvatskim lukama na Jadranu, odnosno strane koncesije nad hrvatskim prometnim pravcima.
9.Razvoj poljoprivrede i ribarstva, kao i čitavog gospodarstva na Jadranu, mora biti usklađen sa zaštitom okoliša i sa imageom Hrvatske kao tvornice zdrave hrane.
To pretpostavlja zabranu genetski modificiranih organizama, zaštitu izvora pitke vode i vodonosnih slojeva, te održivi razvoj marikulture i ribarstva.
Potpore poljoprivredi i ribarstvu, te proizvodnji hrane moraju olakšati prilagodbu ulasku u WTO i EU.
10.  Mogućnosti jadranskog turizma su minimalno iskorištene.
Jadranu treba turizam ambijenta i visoke kvalitete, te zdravstveni turizam temeljen na jedinstvenosti hrvatske prirodne i kulturno povijesne baštine, na starim zanatima, te na ponudi ekološki očuvanog okoliša i zdrave hrane.
Ničim se ne mogu opravdati poslovni potezi u turizmu koji imaju za cilj bitno uništavanje okoliša, a pod krinkom zapošljavanja.
U Splitu, 3. svibnja 2003.
