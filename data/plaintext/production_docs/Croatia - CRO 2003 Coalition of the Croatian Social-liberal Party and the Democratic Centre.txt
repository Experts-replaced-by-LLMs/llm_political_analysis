NOVA SNAGA ZA BOLJU HRVATSKU
Ovim dokumentom HRVATSKA SOCIJALNOLIBERALNA STRANKA I DEMOKRATSKI CENTAR, udruženi kao predizborna koalicija daju osnovne izvatke iz programa kojim žele svojim članovima, svojim biračima i cjelokupnoj javnosti pokazati da postoje rješenja za Hrvatsku, da Hrvatska može u bliskoj budućnosti stati uz bok srednje razvijenim zemljama Zapada i da ima realne izglede za visoku razvijenost.
Imajući na umu činjenicu da se u današnjem političkom, pravnom i gospodarskom poretku ne mogu donositi programi koji će dirigirati cjelokupnim gospodarskim ili društvenim životom, DC i HSLS su svjesni da ovaj dokument ne daje konačno rješenje.
U našem su programu iznijeti samo okvirni uvjeti koji mogu osigurati brži, sigurniji i potpuniji razvoj; to su okviri za očuvanje onoga što je još preostalo u Hrvatskoj, za stvaranje novih dobara, za razvoj socijalnog društva – za održivi razvoj.
Napuštanjem neprofesionalne i nekompetentne politike dosadašnje vlade, uz očuvanje svog nacionalnog identiteta, Hrvatska može stupiti u europske integracije, može se uključiti u svjetski poredak kao subjekt, a ne kao objekt koji samo služi kao izvor nečijeg profita.
Stvaranjem novih dobara, jakim angažiranjem ljudi, našeg najvrednijeg i najjačeg potencijala, aktivnim i nedvosmislenim otvaranjem prema svijetu – cijeneći i čuvajući svoju državu kao što drugi čuvaju i cijene svoje – snaženjem pravne države kao osnove demokracije, ostvarit će se san hrvatskih građana: neovisna, slobodna i razvijena Hrvatska, ravnopravna partnerica i cijenjena država u savezu europskih država.
Dražen Budiša           Dr. Mate Granić
OSNOVE PROGRAMA
Program stranaka HSLS i DC ne temelji se na restrikcijama socijalnih prava nego na ostvarivanju većih prihoda koji će omogućiti bolji život i povisiti razinu tih prava.
Osnove programa
Predizborna koalicija stranaka DC i HSLS, koja nastupa sa sloganom «Nova snaga za bolju Hrvatsku», predstavlja biračima svoj program koji se, u biti, oslanja na tri temeljne odrednice:•uređenje države (pravosuđe, poštivanje zakonitosti, urednost plaćanja, brza dostupnost svim dokumentima za investicije);
•povećanje investicija (posebno iz inozemstva) u proizvodnji općenito, a napose u poljoprivredi, da bi se otvorila nova radna mjesta i povećao broj poreznih obveznika; i
•jačanje državnoga proračuna da bi se osigurali socijalni programi, plaće i potpora poduzetništvu, osobito izvozu.
Ciljevi programa
Gornje se odrednice mogu ispuniti ako se ostvare tri cilja što ih predviđa i jamči ovaj program, i to:•povećanje BDP sa sadašnjih 5500 eura po stanovniku na 10 000 eura po stanovniku tijekom sljedećih osam godina;
•smanjenje broja nezaposlenih na stopu manju od 8 -10 % tijekom sljedećih osam godina;
•i ulazak u Europsku Uniju s prvom sljedećom skupinom zemalja.
Mjere programa
Da bi se ostvarili navedeni ciljevi i ispunile zadane odrednice, valja provesti velik broj mjera među kojima su hitne i prijeko potrebne sljedeće:•temeljita reforma pravosudnog sustava;
•promjena zakona o lokalnoj upravi i samoupravi;
•porezno rasterećenje poduzetnika;
•snažno poticanje investicija po regijama s pomoću porezne politike, subvencija i državnih ulaganja u infrastrukturu;
•razvoj malih i srednjih poduzeća i obrtništva;
•stimuliranje zapošljavanje i povratak naših iseljenika (pogotovo stručnjaka) s pomoću poreznih olakšica;
•obostrano odgovorna suradnja sa sindikatima;
•razvijanje tehnoloških parkova, centara za transfer tehnologije, te inkubacijskih poduzetničkih centara;
•poticanje snažnijega poboljšanja u sustavu školstva i visoke naobrazbe, uz bitno veća ulaganja;
•moderniziranje i uređenje sustava zdravstvene zaštite;
•poticanje sustava financiranja kulturnih i umjetničkih projekata iz javnih, ali i iz privatnih sredstava;
•osiguravanje primjerene neovisnosti novinstva i televizije, te njihove pune odgovornosti za svoj rad;
•reorganiziranje poljoprivrednoga sustava;
•razvoj socijalne države;
briga za invalide;
posebna briga za branitelje i invalide Domovinskog rata;
•poticanje stambene izgradnje;
•izgradnja željezničkih i cestovnih prometnica;
•borba protiv korupcije na svim razinama.
GOSPODARSTVO
U svrhu poticanja gospodarskog razvoja, HSLS i DC zauzimat će se za sljedeću gospodarsku politiku: •Porezna politika mora biti poticajna za poduzetnike i investitore, a dostatna za pokriće državnih troškova i socijalno izdrživa za stanovništvo.
Stoga se moraju provesti ovi zahvati u poreznom sustavu:-povrat zaštitne kamate u oporezivanju dobiti;
-smanjenje stope PDV (ili uvođenje više stopa) prema prosječnim stopama u zemljama odakle se uvoze robe i usluge, te u glavnim konkurentskim zemljama;
-smanjenje trošarina na konkurentnu razinu.
•Privatizacijska politika mora se temeljiti na novom zakonu o privatizaciji.
•Politika tečaja i cijena, te kreditna politika, moraju se podrediti značajnijoj potpori izvozu i smanjenju ekonomskog interesa za uvoz.
•Politika plaća i regulacija tržišta rada moraju se utvrđivati dogovorno sa svim socijalnim partnerima.
•Mora se poticati razvoj financijskog tržišta.
Temelji razvoja gospodarstva
Da bi se mogla provoditi navedena gospodarska politika, moraju biti ispunjeni osnovni preduvjeti razvoja gospodarstva, i to:•funkcioniranje pravne države – sigurnost ulaganja, osiguranje plaćanja;
•funkcioniranje administrativnog aparata na državnoj i lokalnoj razini – «prijateljski» odnos prema investicijama u gospodarstvu;
•porezni sustav koji je stimulativan za ulaganje i poslovanje;
•siguran bankarski sustav, sklon ulaganjima, uz prihvatljive kamatne stope.
Strategija razvoja gospodarstva
DC i HSLS smatraju da osnovnu strategiju razvoja mora usmjeravati stvaranje povoljnih uvjeta poslovanja, među kojima se ističu:•poticanje vanjskih i domaćih investicija u gospodarstvo, prije svega izgradnjom industrijskih pogona i uključivanjem u velike svjetske proizvodne sustave (automobilska i avionska proizvodnja, gradnja aparata, elektronska industrija, prerada drva itd.);
•razvoj malog i srednjeg poduzetništva kao pratećeg sustava industrijske proizvodnje, te stvaranje tzv. clustera;
•sustavna privatizacija s osnovnom svrhom snažnog unapređenja poslovanja.
Privatizacija
Proces privatizacije u Hrvatskoj nije se dobro vodio od samog početka.
Industrijska proizvodnja, kao jedan od najznačajnijih segmenata gospodarstva, gotovo je u potpunosti uništena.
Ali, proces privatizacije još nije završen i zato treba doista osmišljeno pristupiti preostalom dijelu.
Osnovni cilj privatizacije mora biti uspostava privatnog vlasništva i novi način upravljanja.
Privatizacija se ne smije nastaviti sa svrhom punjenja državne blagajne, njezin isključivi cilj mora biti ulaganje u razvoj.
HSLS i DC nisu za nastavak državnog vlasništva, ali nad nekim segmentima gospodarstva država bi trebala zadržati barem djelomice vlasništvo – razni oblici dioničarstva predstavljaju zanimljiva rješenja.
Ovdje se prije svega misli na sustave koji osiguravaju državni monopol (željeznice i sl.) ili na sustave koji bitnije utječu na socijalni status građana (energetika i sl.), te na sigurnost (kontrola leta i sl.).
U privatizaciju se ne smije ići stihijski, a pogotovo ne rasprodavati objekte koje imaju karakter nacionalnog blaga.
To se prije svega odnosi na zemljišta i morsku obalu.
Novac prikupljen od privatizacije mora se investirati i utrošiti za razvoj gospodarstva (prije svega u gospodarski devastiranim regijama kao što su Podunavlje, Lika, Banovina, Slavonija, Dalmacija)
ili za rješavanje socijalnih programa (primjerice za kompenzaciju mirovina).
HSLS i DC predložit će novi Zakon o privatizaciji.
Regionalni gospodarski razvoj
Bez obzira na to što Hrvatska administrativno nije podijeljena na regije nego na županije, pojedini dijelovi zemlje su razvijeniji od drugih jer imaju različite uvjete razvoja, te različite potencijale i mogućnosti.
Država mora i može planirati, organizirati i provesti regionalni razvoj tako da se svima pruže jednake mogućnosti.
Posebnim ekonomskim, pravnim i fiskalnim mjerama mora se – prije svega poreznom politikom – poticati razvoj onih gospodarskih grana koje imaju najviše izgleda u pojedinim regijama:
proizvodnja hrane i prerada poljoprivrednih proizvoda u Slavoniji;
finalna prerada drva i proizvodnja namještaja u Gorskom Kotaru, Lici i Slavoniji;
turističko povezivanje zaobalja s velikim turističkim središtima na moru;
stočarstvo i mliječna industrija u Lici;
teška i kemijska industrija u Banovini i Posavini;
industrijska proizvodnja na cijelom području države.
POLJOPRIVREDA
Poljoprivreda je jedan od najznačajnijih segmenata hrvatskog gospodarstva, ali i društva.
To je područje u koje se relativno puno ulaže, ali bez modernog pristupa, bez ulaganja u razvoj i nužnih reforma (zemljišne npr.), tako da je položaj seljaka u Hrvatskoj bitno lošiji od položaja seljaka u razvijenom dijelu Europe.
Danas hrvatski seljak živi u istoj neizvjesnosti kao i u minulim decenijima – nikad ne zna hoće li mu netko otkupiti proizvod, po kojoj cijeni i hoće li mu se to i kada platiti.
Hrvatska već danas mora voditi svoju politiku prema budućnosti u okviru europskih država, a poljoprivrednik mora imati jednaku sigurnost opstanka kao i industrijski radnik.
Tek kada dobije višegodišnju mogućnost sigurnog plasmana proizvoda, poljoprivrednik će sustavno ulagati u proizvodnju i postići konkurentniju cijenu.
Za razvoj poljoprivrede nužni su sljedeći uvjeti:•preraspodjela zemljišta koje je još uvijek pod državnom upravom;
•strogo definirano i sigurno stimuliranje (poticajima, kompenzacijama prodajne cijene i sl.) ugovorenih količina i vrsta proizvoda; izvan ugovorenih vrsta i količina poljoprivrednik mora računati na rizik i cijene slobodnog tržišta;
•privatizacija velikih kombinata kojom će se proizvodnja i prerada hrane (proizvoda) odvojiti od poljoprivrednog zemljišta;
djelatnicima koji se odluče nastaviti rad na obradi poljoprivrednih površina omogućiti otkup ili zakup zemlje;
•razvoj stočarstva s ciljem realnog povećanja proizvodnje mlijeka (subvencijama i zaštitnom cijenom mlijeka) i proizvodnje mesa (garancijama i stimulativnom veterinarskom zaštitom);
•i razvoj ribarstva uz uvjeti da se izgrade pogoni za preradu ribe i veletržnica s tzv. «burzom ribe», sve to uz povoljnije uvjete poslovanja i nabavke opreme.
SOCIJALNA POLITIKA
Osnova svake uređene zemlje je razvijeno gospodarstvo, ali i visoko razvijeni socijalni status građana.
Obveze i prava svakog pojedinca moraju biti visoko usklađeni, jer dok s jedne strane preširoka prava koče gospodarski razvitak, s druge strane preniska socijalna prava i socijalna ugroženost određenih segmenata društva također usporavaju opći napredak države.
A razvitak države, unapređenje gospodarstva i rast ekonomske moći čine osnovu boljeg života građana.
Socijalno uređena država mora se brinuti o nezaposlenima, o umirovljenicima, studentima i učenicima, o raznim skupinama hendikepiranih ili bolesnih, o ovisnicima, te o rizičnim skupinama ljudi koji krše moral i dolaze u sukob s normama ponašanja, pa čak i sa zakonom.
Obitelj – pronatalitetna politika
Uz obiteljski život i socijalnu sigurnost vezan je demografski rast nacije.
Nužno je osigurati posebne pogodnosti i dodatnu sigurnost za mlade majke,
posebnu brigu za djecu (vrtići),
te dodatnu zdravstvenu zaštitu koja nije vezana uz zaposlenje.
DC i HSLS zauzimaju se za stvaranje uvjeta koji će poticati natalitet.
U tu svrhu potrebno je osigurati svu potrebnu skrb za zdravlje trudnica i djece, što uključuje značajno poboljšanje uvjeta rada u rodilištima,
kao i uvođenje stimulativnog sustava porodiljnih naknada.
Porodiljne naknade treba uvesti za sve majke, bez obzira na to jesu li zaposlene ili nezaposlene,
a porodiljni dopust, odnosno porodiljnu naknadu, treba produžiti do tri godine starosti djeteta, prema izboru majke.
Umirovljenici
Status umirovljenika vjerojatno spada u jednu od najvećih moralnih pogrešaka nove hrvatske države.
Današnja Hrvatska ima neprimjereno visok postotak umirovljenika u odnosu na radni dio stanovništva; samo je dio njih stekao mirovinu punim radnim stažem, a dobar je dio prisilno umirovljen politikom rješavanja viška radne snage ili stečajem poduzeća u kojima su radili.
Zahvaljujući prethodnim inflacijama i današnjim porastima troškova života, mirovine se danas nalaze u prevelikom broju slučajeva ispod životnog minimuma.
Država mora postupno usklađivati iznose mirovina sa životnim troškovima.
Jasno je da to nije jednostavno i da još nije u potpunosti moguće, ali se hitno mora pristupiti rješavanju toga teškog pitanja.
Prilikom određivanja visine mirovina i njihova usklađivanja treba primijeniti složeni postupak, i to:•povećanjem stupnja zaposlenosti (smanjenjem stope nezaposlenosti) povećat će se prihod mirovinskog fonda;
•ograničenjem «stečajne» politike i prisilnog slanja u mirovinu aktivnog stanovništva, postupno će se smanjiti i relativni broj umirovljenika; to će se rješavati prvenstveno ulaganjem u gospodarski razvoj;
•prioritetna sredstva za djelomično povećanje mirovina hitno treba crpsti iz privatizacije državne imovine; ovdje se prvenstvo mora dati najnižim mirovinama, posebno neshvatljivo niskim mirovinama poljoprivrednih osiguranika;
•daljnje povećanje mirovina rješavati s pomoću prihoda trgovačkih društava u državnom vlasništvu, kao i ustrojem mirovinskih fondova;
•dio kompenzacije nižim mirovinama rješavati s pomoću dionica uspješnih tvrtki.
Branitelji
Hrvatski branitelji su svakako posebna kategorija stanovništva koja je najviše uložila u stvaranje današnje hrvatske države.
Mnogi od njih još osjećaju posljedice narušenog zdravlja i oni pogotovo zaslužuju posebnu brigu društva koja se mora očitovati u zaštiti zdravlja, u pravu na zaposlenje, dodatno školovanje ili pomoć u svakodnevnom životu.
To se naročito odnosi na invalide Domovinskog rata.
Dosadašnji državni aparat više je bio okrenut restrikcijama tih prava i stalnom preispitivanju statusa branitelja nego poboljšanju uvjeta njihova života.
HSLS i DC će se zauzeti za primjereno i stalno osiguranje prava branitelja i to na primjerenoj i zasluženoj razini.
Sindikati
U svakom društvenom sustavu, a posebice u relativno grubom kapitalizmu u kojem se danas nalaze tranzicijske zemlje, sindikalno organiziranje je garancija općeg napretka.
Bez zaštićenog radnika i službenika nema napretka ni u jednoj državi, a sukob s radništvom neminovno dovodi do kraha svakog režima.
Razumije se da i kod sindikalnog organiziranja postoje ograničenja, pa prevelika sindikalna prava mogu voditi k samoupravljanju, što je veoma blisko ljudima koji su gotovo pola stoljeća živjeli u socijalizmu.
Rješenje je u partnerskom odnosu poslodavaca i sindikata, odnosno države i sindikata.
Jedino takav odnos, koji jamči prava ali i obostranu odgovornost, može dovesti do ekonomskog rasta i općeg razvitka države, uz poštivanje socijalnog statusa velike većine pučanstva – radnika i službenika, te njihovih obitelji.
Zapošljavanje
Prema strogim kriterijima Međunarodne organizacije rada, stopa nezaposlenosti u Hrvatskoj iznosi oko 15,6%, jer se s popisa brišu oni koji u nuždi rade povremene poslove.
Mi smatramo da se takvi kriteriji ne mogu primijeniti u državi gdje se taj povremeni posao može naći jednom ili nijednom godišnje, pa moramo računati s oko 400 000 nezaposlenih, i tada se dobiva stopa viša od 20% radno aktivnog stanovništva u Hrvatskoj.
Naša je dužnost tu brojku smanjiti ispod 8-10 %.
Prema strukturi nezaposlenih treba napraviti programe zapošljavanja, ali oni sami po sebi neće riješiti problem.
Izlaz je samo u snažnijem pokretanju proizvodnje koja jedina može preuzeti veći broj radnika.
Pri tom treba posebnom strategijom podržavati ona gospodarska područja koja mogu zaposliti i radnu snagu srednje životne dobi.
Zdravstvo
Zdravstvena politika usvojena u Hrvatskom saboru ima tri strateška cilja: produljenje trajanja života,
poboljšanje kvalitete života
i smanjenje razlika u zdravlju i zdravstvu.
DC i HSLS podržavaju te ciljeve, ali teže znatno bržem i kvalitetnijem stvaranju uvjeta za njihovo ostvarenje.
Prema današnjem stupnju organizacije zdravstva to nije moguće, jer je zdravstveni sustav Hrvatske u rasulu.
Bolnice su zapuštene, bez minimalnih materijalnih sredstava za rad, bez nužnog ulaganja u modernu opremu, bez dovoljno lijekova, s premalim plaćama liječnika i pomoćnog osoblja, dok osiguranici malo po malo gube osnovna prava na liječenje.
Unatoč takvu stanju, ne postoji program razvoja zdravstvenog sustava.
Da bi se smanjile razlike u zdravlju i zdravstvu, moraju se za sve građane osigurati dva osnovna principa: podjednaka dostupnost zdravstvene zaštite i zajamčeno ostvarivanje prava iz osnovnog zdravstvenog osiguranja.
Drugim riječima, mora se osigurati pravo na liječenje svim osiguranicima, te socijalnim programima riješiti osnovna zdravstvena zaštita i onih koji zbog posebnih okolnosti nisu u sustavu zdravstvenog osiguranja.
To je jedna od bitnih karakteristika socijalne države.
Organizacija zdravstvene službe
Zdravstvo u Hrvatskoj treba organizirati dvojako: prvo, mora postojati učinkovita javna zdravstvena služba;
drugo, mora se omogućiti jaka privatna služba s javnim ovlastima.
Treba dakle potencirati snaženje jakih i modernih bolničkih sustava u državnom sektoru,
ali i jakih sustava obiteljskih liječnika u privatnoj praksi.
HSLS i DC zauzimat će se za:•unapređenje zdravstvene zaštite na slabije dostupnim i manje naseljenim područjima, kao što su otoci i udaljena naselja, pri čemu je trenutno najvažnija podjednaka dostupnost i razina hitne medicinske pomoći;
•unapređenje rada primarne zdravstvene zaštite,
uključujući završetak privatizacije ordinacija;
•pravo pozicioniranje i snažniji razvoj privatne prakse, od malih ambulanta i većih klinika, do zakladnih bolnica ili kućnih liječnika u pojedinim kvartovima i manjim mjestima;
•akreditaciju bolnica i promjenu načina rada s naglaskom na dnevnoj bolnici, te za promjenu i decentralizaciju financiranja bolnica;
•informatizaciju i umrežavanje cijelog zdravstvenog sustava;
•postupno ali odlučno napuštanje prekomjerne administracije.
Jedan od osnovnih uvjeta funkcioniranja ovako kombiniranog sustava zdravstvene zaštite je sređivanje sustava financiranja, odnosno zdravstvenog osiguranja.
Zdravstveno osiguranje
Odnos prema zdravstvenom osiguranju mora se promijeniti iz temelja i to u nekoliko smjerova:•osim obvezatnog osiguranja, u sustav moraju ravnopravno ući i privatni fondovi;
•privatne fondove zdravstvenog osiguranja treba organizirati tako da imaju restriktivne mogućnosti ulaganja i visoki stupanj državnog nadzora;
•troškovi liječenja moraju se u punom iznosu pokrivati iz osiguranja;
•država iz proračuna mora osiguravati osnovnu zdravstvenu infrastrukturu, te troškove liječenja socijalno nezbrinutih građana.
Zakonski se mora odrediti minimum izdvajanja za najnužniju, ali primjerenu zdravstvenu zaštitu.
ZNANOST I OBRAZOVANJE
Znanost i obrazovanje predstavljaju temelj razvoja svake države.
Dugoročnim ulaganjima u znanost i obrazovanje razvijene zemlje zapada izdigle su se bogatstvom i kvalitetom života iznad drugih.
Školstvo
Financijska sredstva koja se ulažu u školstvo na izuzetno su niskoj razini – i procentualno prema BDP, i realno.
Najveći dio tih nedostatnih sredstava odlazi na plaće zaposlenih, ali i te plaće su ispod prosjeka.
Premalo se izdvaja za opremu i materijalno poslovanje tako da su nam škole neopremljene.
Neprekidno se radi na promjenama programa.
Rade se nedopustive malverzacije i eksperimenti s udžbenicima.
Ugled nastavnika sveden je na najnižu moguću razinu, a učenici su preopterećeni gradivom i nemotivirani za ozbiljan rad.
Nužni su bitni pomaci u razvoju školstva – nužna je modernizacija objekata i opremanje školskih prostora.
Potrebno je donijeti nove nastavne programe i rasteretiti učenike od nabrajanja prevelikog broja činjenica.
Nužna je prilagodba ovom stoljeću: visoka razina informatike, strani jezici, ali i multikulturno društvo, demokracija, sociološke prilagodbe, te visoka razina potrebnog znanja, uz jačanje motiviranosti za školovanjem.
Treba se doista prilagoditi modernom školstvu u razvijenom svijetu, pri čemu se ne smiju zapostaviti naše objektivne vrijednosti.
DC i HSLS zauzimat će se za razvoj uglavnom klasičnog i dokazanog modela osnovnog i srednjeg školstva u zemljama Srednje Europe: 4 + 4 + 4 godine, tj. osmogodišnje osnovno i četverogodišnje srednje (opće) školovanje.
Razumije se da strukovne srednje škole treba razvijati u dva pravca – stručna i proizvodna zanimanja, uz različita trajanja i modele školovanja.
Visoko obrazovanje
Visoko školstvo ima posebno mjesto i zasluge za stupanj razvijenosti društva.
Prema zadnjem popisu stanovništva, u Republici Hrvatskoj danas živi oko 7,5% stanovnika koji imaju visoku, odnosno ukupno oko 11% računajući i višu školsku spremu.
Europski prosjek je 14,6%.
Istovremeno imamo oko 2,5 studenta na 100 stanovnika, što je dobro i usporedivo s razvijenim zemljama.
Ali, prosječno studiranje traje oko 7,5 godina,
a svega oko 40% studenata završi studij.
Jasno je da sustav treba temeljito promijeniti, kako bi se postotak najkvalificiranijih stanovnika Hrvatske bitnije povećao.
HSLS i DC svoj program razvoja visokog školstva temelje na povećanju efikasnosti studiranja boljom organizacijom studija,
ulaganjima u znanost i visoko školstvo (prije svega u opremu i ljude),
binarnim sustavom odvajanjem stručnih od sveučilišnih studija,
te razvojem novih i izvedivih programa, bitnih za razvoj države.
Pri tom je nužno:•povećati institucionalnu autonomiju znanstvenih i visokoobrazovnih sustava;
•uspostaviti kvalitetu i vrednovanje programa kao glavne kriterije financiranja;
•poticati razvoj zaklada i fondova za stipendiranje siromašnih i talentiranih studenata;
•zagovarati privatne inicijative i alternativne programe u razvoju znanosti i obrazovanja;
•omogućiti veću međunarodnu mobilnost nastavnika i studenata;
•razvijati brojnost i raznolikost nastavnih programa u svim dijelovima obrazovanja;
•promicati policentrični razvoj obrazovnih ustanova, posebno u nerazvijenim regijama;
•usmjeriti programsku i upisnu politiku prema potrebama hrvatskog gospodarstva;
•osigurati dostupnost obrazovanja i veće mogućnosti cjeloživotnog obrazovanja;
•omogućiti vertikalnu i horizontalnu prohodnost svim slojevima obrazovanja.
Znanost
DC i HSLS će se snažno zauzimati za razvoj znanstvenog rada u Hrvatskoj po modelu R&D (Research & Development), što znači ulaganje u znanstvenoistraživački rad u cilju uspješnijeg razvoja.
Prije svega to se odnosi na tehnološki, dakle gospodarski razvoj, jer danas jedino zemlje koje imaju visoko razvijenu tehnologiju proizvodnje mogu opstati na tržištu.
Razumije se da se znanstveni rad ne smije ograničiti samo na primijenjena područja znanosti; i u drugim područjima – biomedicini, prirodnim, humanističkim i društvenim znanostima – mora se organizirati i razviti najviši mogući stupanj istraživanja.
Sva ta istraživanja moraju imati zajednički cilj – razvoj i napredak društva, napredak Hrvatske u sadašnjem i budućem okruženju.
HSLS i DC će se aktivno zauzimati za izrazito povećanje ulaganja u znanost i visoku naobrazbu.
To trebaju pratiti i porezne olakšice da se potaknu ulaganja privatnog sektora koja bi morala postati i veća od državnih.
KULTURA
Polazeći od temeljnih načela da je slobodna samo ona zajednica u kojoj je slobodan i socijalno osiguran svaki pojedinac, da pojedinac u svojim temeljnim pravima treba biti zaštićen od ideologijske i društvene prinude te da je sloboda kulturnog stvaranja dio ukupne slobode i očuvanja osobnosti svakog pojedinca, HSLS i DC se zauzimaju za slobodu kulturnog stvaralaštva.
Osnovna pretpostavka za slobodu kulturnog stvaranja je sloboda od svjetonazorskog, ideologijskog, političkog i represivnog nadzora države nad kulturom.
DC i HSLS će se zauzimati za očuvanje i razvijanje hrvatskog kulturnog identiteta, podrazumijevajući pod tim ukupnost njegovih sastavnica.
U hrvatski kulturni identitet treba ubrojiti i autohtone kulture nacionalnih manjina koje žive u Hrvatskoj.
HSLS i DC polaze od stava da je hrvatski kulturni identitet nastajao plodonosnim povezivanjem različitih kultura iz našeg okruženja, te da se sve te komponente i regionalne specifičnosti trebaju očuvati i razvijati.
DC i HSLS će se zauzimati za primjerenu materijalnu potporu nacionalnim kulturnim ustanovama i suprotstavljat će se svim ideološkopolitičkim isključivostima u hrvatskom kulturnom miljeu, braneći načela tolerancije.
Svaki pojedinac mora imati pravo na izbor kulturnog sadržaja koji mu je blizak.
HSLS i DC će se suprotstavljati svakom monopolu u kulturi, a posebno u medijima.
S obzirom na društvenu, političku i kulturnu moć medija u Hrvatskoj, ali i u svijetu, ove će se stranke zajednički zauzimati da u odgojnoobrazovnom sustavu i u obrazovanju izvan njega sudionici procesa mogu stjecati sposobnost kritičkog valoriziranja svijeta virtualne stvarnosti koja se stvara djelovanjem medija, posebno televizije.
DC i HSLS su sigurni da u području koje pokriva široki pojam kulture do sada nije dovoljno učinjeno, da to područje zahtjeva posebnu brigu društva i da ono mora postati u punom smislu riječi ključni segment hrvatskog društva.
OBRANA I NACIONALNA SIGURNOST
Republika Hrvatska mora težiti stanju nacionalne sigurnosti u kojem će biti zajamčeni: državna sloboda, neovisnost i teritorijalna cjelovitost;
ljudske slobode i građanska prava;
politička i socijalna stabilnost;
ekonomski razvoj utemeljen na slobodnom tržištu i poduzetništvu;
funkcioniranje pravne države;
unutarnji red i zdravi ekološki uvjeti
– sve uz stalnu suradnju i međusobnu usklađenost s drugim demokratskim zemljama.
Institucije nacionalne sigurnosti (oružane snage, obavještajno-sigurnosne službe, policija) trebaju biti osposobljene za sustavno i povezano djelovanje pod stalnim nadzorom najviših političkih tijela – Hrvatskog sabora, Predsjednika Republike Hrvatske i Vlade Republike Hrvatske.
Sustav nacionalne sigurnosti potrebno je u potpunosti deideologizirati i depolitizirati.
Strateški srednjoročni cilj nacionalne sigurnosne politike je ulazak Republike Hrvatske u NATO.
Premda je u modernom svijetu nacionalna sigurnost višekomponentna te kao takva predstavlja rezultat poduzetih napora na više područja društvenih aktivnosti (u političkom, ekonomskom, obrambenom, znanstvenom i diplomatskom smislu), obrambeni sustav predstavlja najznačajniji segment nacionalne sigurnosti.
U okviru obrambenog sustava temeljni nositelj obrambene aktivnosti su oružane snage.
Oružane snage Republike Hrvatske potrebno je ustrojiti kao dobro organiziranu, visoko profesionalnu i modernu instituciju sastavljenu od profesionalnog, pričuvnog i ročnog dijela, koja teži postizanju interoperabilnosti s oružanim snagama država članica NATO-a.
Uz svoju temeljnu zadaću stalne spremnosti za obranu stanovništva i državnog teritorija od vanjske agresije, Oružane snage dužne su sudjelovati i u provedbi operacije zaštite i spašavanja ljudi i materijalnih dobara u slučajevima elementarnih nepogoda i drugih katastrofa.
Polazeći od iskustava stečenih u nedavnoj borbi za slobodu u Domovinskom ratu, Oružane snage potrebno je oblikovati i razvijati kao društvenu instituciju koja daje puni doprinos u razvijanju nacionalne svijesti, ponosa i samopouzdanja.
Zbog toga treba istaknuti probleme koji postoje u hrvatskom sustavu nacionalne sigurnosti:•marginalna uloga Sabora u sustavu obrane;
•netransparentna reforma i razrješenja u MORH-u i MUP-u;
•nefunkcionalnost obrambenog sustava uzrokovana nekonzistentnošću linije zapovijedanja;
•loši uvjeti života i rada ročnika i profesionalnih vojnika;
•slaba materijalno-tehnička opremljenost HV-a i nedostatno ulaganje u modernizaciju;
•netransparentnost personalnih promicanja i postavljenja;
•netransparentnost nabave oružja i vojne opreme;
•neselektivna distribucija stenograma i službenih dokumenata;
•nedostatna zakonska regulativa zaštite tajnosti podataka;
•nefunkcionalnost sustava imenovanja čelnika sigurnosnih službi;
•skandali u sigurnosnim službama;
•nepostojanje građanskog nadzora nad sigurnosnim službama;
•daljnja politizacija i ideologizacija sustava.
Da bi se riješili navedeni problemi potrebno je provesti sljedeće mjere:•izmjene Ustava s ciljem ukidanja instituta supotpisa kod imenovanja čelnih ljudi sigurnosnih službi;
•izmjene Zakona o sigurnosnim službama, u skladu s promjenom Ustava;
•izmjene Zakona o obrani s ciljem uspostavljanja konzistentnih zapovjednih odnosa;
•izmjene Zakona o zaštiti tajnosti podataka s ciljem sprečavanja neselektivne distribucije dokumenata s oznakom tajnosti i uvođenjem strožih kaznenih mjera;
•zakonsko redefiniranje nadzorne uloge Sabora;
•detaljna analiza korištenja proračunskih sredstava u sustavu obrane;
•utvrđivanje optimalne visine vojnog proračuna u skladu s realnim mogućnostima i potrebama;
•redefiniranje plana reformi u MORH-u i MUP-u u skladu s realnim hrvatskim potrebama i zaštitom prekobrojnih djelatnika, posebno sudionika Domovinskog rata;
•provođenje zakonskih odredbi o uspostavi građanskog nadzora nad sigurnosnim službama i utvrđivanje odgovornosti za njihovo dosadašnje neprovođenje;
•konačna depolitizacija i deideologizacija sustava nacionalne sigurnosti.
VANJSKA POLITIKA
Odnosi sa susjedima
Koalicija HSLS-a i DC-a se zauzima da Hrvatska sa svim svojim susjedima razvija dobre odnose i da bude čimbenik stabilnosti u regiji.
Otvorena i sporna pitanja u odnosima sa susjedima treba rješavati strpljivim pregovorima polazeći od nacionalnih interesa i međunarodnog prava.
Sporna pitanja, koja se ne mogu riješiti dogovorno i sporazumno, treba rješavati u postupku pred međunarodnim sudom ili arbitražom.
To se prvenstveno odnosi na utvrđivanje granica u spornim područjima, ali i na druga neriješena pitanja u odnosima sa susjednim državama.
U vanjskoj politici Republike Hrvatske posebno mjesto trebaju imati odnosi naše zemlje s Bosnom i Hercegovinom.
Koalicija HSLS-a i DC-a se zauzima za očuvanje cjelovitosti BiH, kao suverene države u kojoj bi sva tri naroda bila suverena, ravnopravna i konstitutivna na cijelom području BiH.
Koalicija HSLS-a i DC-a smatra da Daytonski sporazum treba dalje dograđivati, jer postojeća rješenja blokiraju funkcioniranje BiH kao države, kako zbog entitetske podjele tako i zbog česte majorizacije hrvatskog naroda u Federaciji BiH.
To se može postići ili ukidanjem entiteta ili dosljednom decentralizacijom i kantonizacijom cijele BiH.
Koalicija HSLS-a i DC-a ističe da će bez tih promjena hrvatski narod u BiH biti suočen s nestankom ili pretvaranjem u nacionalnu manjinu, jer prijeti opasnost da će se BiH razvijati kao dvonacionalna država.
Euroatlantske integracije
Koalicija HSLS-a i DC-a se zauzima za približavanje Hrvatske Europskoj Uniji i za dobivanje kandidature da bi naša zemlja postala njezin punopravni član.
Koalicija HSLS-a i DC-a smatra da Hrvatska treba učiniti maksimalne napore da se priključi Bugarskoj i Rumunjskoj na putu u EU, te da godine 2007. nakon završenih pregovora bude pozvana u punopravno članstvo EU.
Ulazak Hrvatske u NATO je drugi važan strateški cilj Hrvatske, u sklopu euroatlantskih integracija, jer Hrvatskoj osigurava dugoročnu stabilnost i zaštitu.
Veze s dijasporom
Briga o hrvatskoj dijaspori i njezinim vezama s domovinom treba biti jedan od ključnih elemenata hrvatske državne politike.
Taj element politike danas ne postoji.
Da bi se prevladalo stanje u kojem ''mi njima i oni nama nisu više potrebni'', na svim razinama treba oživjeti, učvrstiti i razvijati veze Hrvatske s iseljenom Hrvatskom.
Cilj te politike treba biti povratak što većeg broja iseljenih Hrvata u domovinu, očuvanje njihova kulturnog identiteta u državama gdje žive i učvršćivanje njihovih veza s domovinom.
Koalicija HSLS-a i DC-a se zauzima za zastupljenost hrvatske dijaspore u Saboru
i traži osnivanje ureda pri Vladi RH za veze s dijasporom; to je i predviđeno zakonom, ali dosada nije ostvareno.
Hrvatska treba voditi posebnu brigu o hrvatskim autohtonim manjinama u svim zemljama gdje one žive.
Odnosi s Haaškim sudom
Posebno značajno pitanje za međunarodni položaj naše zemlje, ali još i više za stabilnost unutrašnje političke situacije u Hrvatskoj, jest suradnja s Međunarodnim sudom za ratne zločine u Den Haagu.
Ne dovodeći u pitanje tu suradnju i našu spremnost da se pred domaćim sudovima i pred Međunarodnim sudom u Den Haagu procesuiraju odgovorni za ratne zločine, koalicija HSLS-a i DC-a ističe da su neprihvatljive optužnice kojima se kriminaliziraju oslobodilačke akcije Hrvatske vojske, kojima se mijenja povijest, te kojima se obrambeni rat svodi na planirano etničko čišćenje.
Hrvatska mora inzistirati na stavu da je pravno-politički kontekst nekih optužnica u suprotnosti ne samo s našim stavovima o Domovinskom ratu nego i s dokumentima UN-a koji je osnovao Haaški sud.
Koalicija HSLS-a i DC-a se zauzima za izmjenu hrvatskog Zakona o suradnji s Haaškim sudom tako da odluka o izručenju građana Republike Hrvatske bude u isključivoj nadležnosti pravosudnih tijela Republike Hrvatske.
UNUTARNJA POLITIKA
Reforme državne uprave i samouprave
Hrvatska je danas centralizirana država u kojoj se primjenjuje neodrživo načelo «centralizacija sredstava, a decentralizacija obveza».
Državna uprava je glomazna i neefikasna.
Sustav je neučinkovit, često s izraženim elementima partitokracije i okoštalosti birokratskog aparata.
Hrvatska mora hitno preustrojiti cjelokupni sustav javne uprave, a temeljitu reformu treba provesti i u lokalnoj samoupravi, kao preduvjet svakoj daljnjoj decentralizaciji.
Reforma državnih institucija
Reformu institucija treba provesti od vrha, počevši od Vlade RH i Hrvatskog Sabora.
Prema Ustavu RH Hrvatski Sabor nadzire rad Vlade i drugih nositelja javnih ovlasti.
Međutim, ova nadzorna funkcija parlamenta u dosadašnjoj praksi nije došla do značajnijeg izražaja.
HSLS i DC će se zauzeti za donošenje novog zakona o Vladi RH, kojim će se ustrojiti bitno efikasnija, racionalnije organizirana i manja vlada, uključujući i sustav vladinih agencija i posebnih ureda.
DC i HSLS će se zauzeti za jačanje nadzorne funkcije Sabora prema izvršnoj vlasti, što će osnažiti parlamentarnu demokraciju i ukloniti tendenciju narušavanja ravnoteže između zakonodavne i izvršne vlasti, na štetu zakonodavne.
HSLS i DC će se zauzeti za reorganizaciju rada Sabora, kao i za racionalizaciju broja odbora u Hrvatskom saboru.
Reforme, lokalne uprave i samouprave
DC i HSLS se zauzimaju za:•racionalniji i učinkovitiji sustav lokalne samouprave, ustrojen prema načelu subsidijarnosti, to jest, za obavljanje poslova na razini gdje se oni mogu najučinkovitije obaviti;
•razvoj općina, gradova i županija s puno većom odgovornošću i većim nadležnostima;
•bitno više sredstava za realizaciju postojećih i preuzimanje novih obveza, te za kreiranje vlastitih razvoja općina, gradova i županija;
•primjenu jasnih kriterija u sustavu solidarnosti, te eliminaciju političke i ine podobnosti za pomoć manje razvijenim i ratom stradalim područjima;
•direktno biranje načelnika, gradonačelnika i župana, uz određivanje njihove međuovisnosti s predstavničkim tijelima, posebno kod najvažnijih odluka;
•ukidanje poglavarstava u postojećem obliku, uz jačanje uloga stručnih odbora, kao i pročelnika u radu profesionalne i stručne uprave;
•pojačanu kontrolu trošenja proračunskih sredstava na lokalnim razinama, uz rigorozno kažnjavanje prekršitelja;
•zadržavanje postojećeg ustroja županija kao regija, sa županijskom skupštinom kao prvim predstavničkim tijelom ispod Sabora;
•formiranje pet (5) statističkih regija prema europskim kriterijima (NUTS-II);
•ustroj sustava regionalnih, županijskih i područnih razvojnih agencija;
•prilagodbu sustava lokalne i regionalne samouprave europskim standardima i kriterijima, te poštivanje Europske povelje o lokalnoj samoupravi.
HSLS i DC će se izričito zauzeti za kontinuirano praćenje i primjenu suvremenih dostignuća javne uprave s osnovnim ciljem: upravu treba učiniti dostupnom i staviti je u službu pojedinca, a vlast približiti građanima koji će svojim glasom o toj vlasti istinski i odlučivati.
Pravosuđe
Neučinkovitost pravosudnog sustava dovodi u pitanje sve reformske rokove i ukupnost funkcioniranja u svim područjima društvenog i gospodarskog života.
Pri projektiranju svake promjene u pravosuđu mora se polaziti od europskih standarda.
Treba prekinuti svaku političku instrumentalizaciju pravosuđa, što je karakteriziralo sve protekle režime u zemlji.
U stabilnoj i demokratskoj državi sudbena vlast mora biti imuna na političke promjene.
Kadrovske promjene u sudbenoj vlasti koje su politički motivirane stvaraju osnove za kadrovske promjene kod svake promjene političke vlasti.
Za svaku demokratsku političku opciju odvojenost zakonodavne, izvršne i sudbene vlasti je «conditio sine qua non» demokratske perspektive bilo koje države, bez obzira na njezine specifičnosti i povijesno naslijeđe.
Današnji sustav pravosuđa predstavlja ogroman činovnički aparat koji je loše organiziran i neopremljen.
Međutim, zastarjela oprema i potpuna odsutnost informatizacije nisu jedini krivci za neefikasnost sudova.
Ključni problem je zakonodavni sustav, to jest, nedorečenost pojedinih zakona, model koji je neusklađen s modernim europskim rješenjima, kao i preopterećenost sudova predmetima koji ne bi trebali spadati u njihov posao jer se mogu riješiti bitno jednostavnije i brže (kod javnih bilježnika npr.).
DC i HSLS smatraju da rješenje operativnih problema treba tražiti u bitnoj reformi zakonodavnog sustava, te u opremanju i reorganizaciji sudova.
Ljudska prava
U skladu s temeljnim načelima demokracije, europskim standardima i međunarodnim dokumentima koje je Hrvatska usvojila, HSLS i DC zauzimat će se za poštivanje ljudskih i građanskih prava manjinskih skupina ne samo nacionalnih manjina, nego i drugih manjinskih skupina.
Ostvarivanje manjinskih prava ne smije biti na štetu većine.
DC i HSLS zauzimat će se za striktno provođenje usvojenog zakona o pravima nacionalnih manjina.
Korupcija
Prema svim istraživanjima, posebice u inozemstvu te na razini međunarodnih organizacija ili UN, Hrvatska danas zauzima visoko mjesto na razini korumpiranih zemalja svijeta.
Na žalost, nalazimo se u društvu zemalja gdje prema svom stupnju razvijenosti, posebice kulturnoj tradiciji, ne pripadamo.
Ima nekoliko razloga za to stanje.
Prvi razlog je bez sumnje rat koji je bitno utjecao na uređenje i mogućnosti provedbe pravnog i socijalnog stanja u kritično vrijeme nastajanja Hrvatske.
Drugi je razlog, danas možda mnogo bitniji, a za budućnost presudan, opća prenormiranost postupaka u svakodnevnom životu, od dobivanja posebnih i osobnih dokumenata i potvrda, koji su nam potrebni na svakom koraku, do izuzetno složene procedure kod izgradnje objekata.
Tu valja spomenuti i neuređenost sustava bez konkurencije, kao što je to u zdravstvu, školstvu, pravosuđu i dr.
Kad se govori o problemu rješavanja korupcije, uglavnom se misli na zakonsku represiju; ali i uz neophodno uređenje pravnog sustava, korupcija se ne može eliminirati samo pravnim sredstvima.
Moraju se eliminirati uzroci koji ljude prisiljavaju na traženje veze i potplaćivanje.
Odnosno, moraju se eliminirati okolnosti koje pojedincima omogućuju iznudu, traženje mita, dodatno plaćanje za obavljanje posla za koji su već plaćeni, ili – što je još gore - kočenje rješavanja problema.
Iskustva iz čitavog svijeta ukazuju na činjenicu da je korupcija to manja što je društvo uređenije i sustav stabilniji.
Uređena država ima stabilnu državnu upravu i javne službe.
Propisi se poštuju u velikoj mjeri, ali je zato i odgovornost za poštivanje propisa na samim građanima.
To znači da je procedura ostvarivanja prava građana jednostavnija, nije vezana uz višestruko dokazivanje vjerodostojnosti jednog dokumenta drugim, što omogućava niz administrativnih prepreka i administraciji daje izuzetnu moć.
Korupciju, dakle, treba rješavati bitnim pojednostavnjenjem procedure na svim razinama, ali se mora i bitnije povećati odgovornost korisnika za poštivanje propisa.
Nisu dovoljne administrativne kontrole koje stavljaju na kušnju poštenje ili ažurnost nadležnog činovnika.
ZAŠTITA OKOLIŠA
Među najviše vrednote ustavnog poretka Republike Hrvatske, Ustav RH u Članku 3. ubraja očuvanje prirode i čovjekova okoliša.
Zaštitu okoliša potrebno je ugraditi u cjelokupnu politiku, razvojne planove, programe i projekte.
Zaštita okoliša mora biti važan čimbenik gospodarske i socijalne politike razvoja.
Razvoj ne smije uništavati ili smanjivati vrijednosti prirodnih bogatstava, i time ugrožavati zdravlje i opstanak živog svijeta.
Neophodno je uspostaviti ravnotežu između razvoja i opterećenja okoliša, kako bi se postiglo trajno očuvanje ekosustava, izvornosti, te biološke i krajobrazne raznolikosti – mora se uspostaviti tzv. «održivi razvoj».
To podrazumijeva i posebnu zaštitu pojedinih dijelova teritorija, zaštitu i racionalno korištenje prirodnih izvora i osobitu zaštitu voda i tla, te isto tako obnovu već narušene vrijednosti krajolika.
Politika zaštite okoliša mora se zasnivati na principu da svaka odluka koja se danas donosi mora uvažavati budućnost, što znači točno identificiranje i predviđanje posljedica koje će ta odluka imati za buduće generacije.
Zato se zaštita okoliša mora ugraditi u dugoročne nacionalne, socijalne i gospodarske interese.
Građani Hrvatske s pravom očekuju potpunu primjenu i poštivanje zakonskih odredaba iz područja zaštite okoliša, što danas nije na zadovoljavajućoj razini.
Zakonodavstvo RH potrebno je u svim aspektima i dijelovima prilagoditi smjernicama EU u području zaštite okoliša, te osobito inzistirati na primjeni zakonodavstva u onom dijelu koji regulira pitanja zaštite okoliša.
DC i HSLS će zahtijevati poštivanje propisanih zakonskih procedura i punog nadzora, te posebno uvažavanje struke u donošenju odluka, propisa i zakonskih rješenja, uz punu odgovornost onih koji donose odluke.
HSLS i DC će prekinuti praksu deklarativne podrške i borbe za zaštitu okoliša uz istovremeno zanemarivanje svih propisa i normi kad su u pitanju privatni interesi.
Isto tako, založit će se za racionalnu primjenu učinkovitih mjera zaštite okoliša, mjera koje će zaštiti negativan utjecaj čovjeka na okoliš, ali neće onemogućiti razvoj.
Ustrojit će se racionalan i kompetentan sustav državne uprave i nadzora, objedinjujući struku i kompletne službe zaštite okoliša.
<No title information>
STRATEŠKI CILJEVI
HRVATSKA SOCIJALNO LIBERALNA STRANKA i DEMOKRATSKI CENTAR, udruženi u predizbornu koaliciju, čvrsto stoje na stajalištu da se Hrvatska može razviti u državu prava i blagostanja jedino aktivnim uključenjem u svjetsku politiku iskorištavajući pritom prednosti za svoj razvoj i dobrobit hrvatskih građana.
Za članstvo u Europskoj Uniji Hrvatska se mora tako pripremiti i stvoriti dovoljno komparativnih prednosti da nam taj ulazak u obitelj europskih država ujedno bude i ulazak u društvo zemalja koje u tom zajedničkom projekta mogu iskoristiti prednosti integracijskih procesa.
Danas to nismo u stanju, jer očito je da upadamo u klopku nekih neželjenih efekata globalizacijskih procesa.
Slijedeći tipičan put nerazvijenih država i nesposobnih vlada, Hrvatska se danas zadužuje za potrošnju (ili za pokrivanje manjka u budžetu) – dakle, uspostavljaju se kreditni, a ne partnerski odnosi: nisu iskorištene mogućnosti zajedničkih ulaganja da bi se time osigurala briga partnera za uspjeh zajedničkog projekta.
Takav odnos zemlje u razvoju (ili, primjerenije rečeno, zemlje u tranziciji) s razvijenim zemljama Zapada koje propagiraju otvorenost i liberalizaciju tržišta, svrstava Hrvatsku među tipične gubitnike, a ne dobitnike globalizacijskih procesa.
Tržište je deklarativno potpuno otvoreno, ali uvjeti su tako kruto ograničeni – sveprisutnija je monopolizacija svjetskog tržišta, tržišta koje ne dopušta razvoj neovisnih i malih –mora se uključiti u tim, ili se propada.
Međutim, naš glavni problem danas je enormna neravnoteža uvoza u odnosu na izvoz, što je s jedne strane posljedica a s druge i uzrok nerazvijene proizvodnje mogućih dobara za izvoz, a svakako i prevelike stope nezaposlenosti.
Model ekonomske politike današnje Vlade koncipiran je po diktatu MMF-a i sada doživljava svoju punu krizu, tako da neće i ne može riješiti ni nezaposlenost, ni deficit platne bilance države, niti zaustaviti rast vanjskog duga.
DC i HSLS vide rješenje u modelu tzv. kontroliranog državnog intervencionizma koji posebnim stimulativnim mjerama potpomaže razvoj onih dijelova gospodarstva za koje postoje objektivne pretpostavke razvoja.
Uvođenjem stimulirajućeg poreznog sustava, uz smanjenje PDV-a promjenom jedinstvene stope ili prelaskom na sustav različitih stopa PDV-a, te stimuliranjem ulaganja i reinvestiranja dobiti, osigurat će se pozitivno gospodarsko okruženje, nužno za pokretanje investicijskog ciklusa, proizvodnje i objektivnog gospodarskog razvoja.
Hrvatska je mala zemlja u svjetskim ili europskim razmjerima, ali izuzetnim naporima i pametnom politikom može predstavljati značajan segment ili kariku u lancu razvijenih.
Zahvaljujući ponajprije ljudskom potencijalu i geografskom položaju, Hrvatska može postati ravnopravan partner u razvijenom svijetu i to je jedina opcija koju HSLS i DC priznaju.
Ali kontinuiranim zaduživanjem, održavanjem neurednog administrativnog sustava, posebice pravosudnog, ograničavanjem demokratskih procesa, gušenjem poduzetništva, sprečavanjem investicija i stalnim generiranjem unutrašnjih političkih i drugih sukoba, taj se projekt nikada neće realizirati.
Osnovica projekta «Hrvatska: Razvijena i snažna europska država» je gospodarstvo, jer jedino razvijeno gospodarstvo može stvoriti dovoljnu razinu vrijednosti koja može osigurati socijalni razvoj države, a time i primjerenu razinu blagostanja.
Nikakve restrikcije i palijativni programi, kao što su programi zapošljavanja bez razvoja gospodarstva, nemaju smisla.
Država koja je siromašna i prezadužena ovisi o drugima i ne može ništa pružiti, to je država sa siromašnim stanovništvom, bez dobrostojećeg srednjeg sloja, takva je država politički nestabilna, a njezin administrativni aparat je neprimjereno velik i sklon korupciji – Hrvatska nije zaslužila takvu perspektivu.
Još uvijek postoje realne mogućnosti za promjene, za umjereno brz institucionalni oporavak i stvarno uključenje u društvo uspješnih.
Ali današnja vlada i državni aparat očito to ne mogu ni pokrenuti, a kamoli riješiti.
Ovdje se daje osnovni prikaz programa poticanja i razvoja gospodarstva kojim DC i HSLS, svojim budućim udjelom u odlučivanju i participacijom u vladi, mogu Hrvatsku dovesti u red razvijenih država i svrstati je među države koje su primjereno bogate, sa snažno razvijenom demokracijom i visokim socijalnim statusom svih svojih građana.
Hrvatska danas
Tijekom nešto više od jednog desetljeća samostalnosti, Hrvatska je prošla kroz iznimno teško vrijeme ratne agresije i borbe za opstojnost, bez prave i otvorene potpore vanjskog svijeta.
Današnja vlast poslušno vodi ovu državu u nove okvire, čekajući da budemo primljeni u Europsku Uniju u «balkanskom paketu», jer toj vlasti nedostaje iskrene želje, a nema ni znanja ni sposobnosti da organizira modernu, gospodarski jaku i naprednu državu, nego se prepušta održavanju na razini preživljavanja.
Nezaposlenost raste nezadrživo, rasprodaju se uspješne državne firme za krpanje rupa u budžetu, krešu se prava branitelja, umirovljenika, nezaposlenih i rodilja, smanjuju se prava iz zdravstvenog osiguranja i studentska prava, rastu cijene energenata i smanjuju se plaće javnih i državnih službenika, dok istodobno rastu porezi i ostala davanja čime sve više poskupljuje rad.
Iako se umjetnim napuhavanjem iskazuje povećanje stope rasta, razvoj gospodarstva je u zastoju, jer su potpuno izostale investicije (osim u gradnju magistralnih cesta).
Pritom se u statističkim prikazima prodaja državne imovine (banaka, telefonije i dr.) prikazuje kao inozemno ulaganje.
Politika privlačenja stranih investicija u prethodnom razdoblju nije dala očekivane rezultate, jer tu nije bilo riječi o investicijama koje bi značile izgradnju novih tvornica, hotela i slično (tzv. green field).
Očekivalo se da će strane investicije povećati zaposlenost, izvoz i BDP, ali što su se više povećavale strane investicije to su se navedene veličine pogoršavale.
Stranci su kupovali banke, pivovare, telekomunikacije, najbolje hotele, INU - dakle, sve najprofitabilnije i najzdravije dijelove gospodarstva bez namjere da povećavaju zaposlenost.
Apsurdno je da je rast stranih investicija povećavao deficit u platnoj bilanci države.
Pokazuje se da je bila riječ o prodaji najboljih dijelova nacionalne imovine da bi se krpao proračun - a to nije i ne može se zvati ozbiljnom politikom poticanja stranih investicija, a još manje politikom viših oblika suradnje s inozemstvom.
U izostanku jasne vizije razvoja hrvatskog gospodarstva rasprodaja se pokazala jedinim rješenjem, a za to nije potreban ni poseban napor ni stručnost.
Pravosuđe je u kolapsu, s više od 1,4 milijuna neriješenih predmeta, premda imamo postotak sudaca prema broju stanovnika među najvišim u Europi.
Zemljišne knjige i katastar su u potpunom neredu.
Nisu provedene zemljišne transakcije od prije nekoliko desetaka godina, što u potpunosti blokira svaku ozbiljniju pravu investiciju.
Današnji financijski položaj Hrvatske izuzetno je zabrinjavajući:•Hrvatska je prezadužena
Vanjski dug je već gotovo dosegao 20 milijardi dolara, sa žalosnom perspektivom od 21 milijardu dolara do kraja ove godine; skupa s garancijama i unutarnjim dugovima, već je današnje realno zaduženje države veće od brutto nacionalnog dohotka, što je doista visoka zaduženost.
•Vanjskotrgovinski deficit je ogroman
Od ukupne robne razmjene s inozemstvom na uvoz otpada gotovo 60%.
Realna vrijednost robnog izvoza kreće se ispod 45%.
Do kraja 2003. godine ovaj deficit će iznositi gotovo 8 milijardi dolara.
•Platna bilanca države u deficitu
Deficit doseže vrijednost od čak 8% BDP, s gotovo nikakvim realnim izgledom da se smanji.
•Nezaposlenost je enormna
Realna stopa nezaposlenosti kreće se iznad 20%.
Ako se stopa nezaposlenosti računa i po blažim po kriterijima Međunarodne organizacije rada (15,6%), u Hrvatskoj je ona za više od 50% veća od te stope u tranzicijskim zemljama koje će slijedeće godine ući u EU.
Jedino realno rješenje ova četiri osnovna problema leži u povećanju prihoda, tj. u povećanju brutto nacionalnog dohotka (BDP), a to se može postići isključivo snažnijim i pravim zamahom gospodarstva.
Razvoj gospodarstva jedini će smanjiti nezaposlenost i ukloniti opasnost od novih zaduženja, a postojeća će zaduženja biti lakše servisirati.
Nikakve mjere štednje neće poboljšati uvjete života niti će smanjiti naš dug.
Moramo postati svjesni da previsoki dug onemogućuje razvoj i vodi u sve veću ovisnost.
U slučaju Hrvatske, ovako visoki dug vodi u jaku međunarodnu ovisnost, u ovisnost od centara financijske moći.
Gospodarstvo u današnjoj Republici Hrvatskoj je daleko od mogućeg i željenog stupnja razvijenosti; ne zadovoljava ni njegova struktura ni tehnološka razina konkurentnosti izvoza.
Gospodarski život odvija se u okruženju nesigurnosti, te skupog i nedjelotvornog državnog aparata, a glavne su smetnje njegovu razvoju: stalne promjene zakonskih, a pogotovo poreznih okvira; nesigurnost naplate potraživanja; administrativne zapreke u ulaganjima, kronični manjak obrtnog kapitala uz previsoke kamatne stope; država koja se već godinama pojavljuje kao najveći i gotovo jedini investitor i poslodavac.
Činjenica je da su se u sličnoj situaciji našle i druge bivše socijalističke zemlje, ni njihovi industrijski proizvodi nisu bili konkurentni; ali ulaskom velikih europskih proizvođača u te države načinjen je transfer tehnologije, povećala se proizvodnja i u roku od desetak godina zemlje su snažno krenule naprijed.
Hrvatska još ni danas nije prihvaćena u društvo europskih zemalja u punom smislu te riječi.
Još uvijek je pod paskom Haaškog suda i pod prijetnjama regionalnim okvirom, što odbija investitore; jedino može računati na posudbe i kredite.
Jasno je da se ni poboljšanjem toga međunarodnog položaja neće riješiti gospodarski razvoj sam od sebe; unutrašnji uvjeti – kao što su stvaranje povoljnog investicijskog okruženja, sigurnost ulaganja, prihvatljiva administracija i priprema dokumentacije – isto su tako nezaobilazni uvjet razvoja gospodarstva, a time i razvoja države.
Gospodarski razvoj Hrvatske je ključ za njezin međunarodni položaj, to je conditio sine qua non budućeg razvoja Hrvatske.
Već je u potpunosti očevidno da je današnja vlast potpuno nekompetentna za bilo kakav napredak, jer ne postoji želja za razvojem.
Jedina želja današnjih stranaka na vlasti bila je i ostala samo snažna želja za vlašću, one naprosto ne znaju, ne žele i ne mogu ništa promijeniti na bolje.
Dok ne dođe do ozbiljne promjene strukture na vlasti, očito je da nema ni teoretskih šansi za prebrođivanjem duboke krize u kojoj se Hrvatska nalazi.
Promjene
Ambiciozni program razvoja Hrvatske ne može biti dobar ako nije ostvariv.
HSLS i DC su svjesni da se restrikcijama i stezanjem remena može nešto uštedjeti, ali to nije dovoljno; to može dovesti samo do razmišljanja da je Hrvatska preskupa, da ima preskupu radnu snagu i da zato nema ulaganja i pravih vanjskih investicija.
Svi problemi s budžetom danas se rješavaju njegovim rastom iz novih poreza i nameta, iz povišenja cijena koje državi donose prihod.
Jasno je da se izdvajanjem iz budžeta ne može investirati, jer se ne mogu pokriti ni ovakve plaće kakve su danas, niti se mogu održavati državni objekti – škole, bolnice, kazališta, sveučilišta.
Sadašnji put ka jeftinijoj radnoj snazi na taj način da se smanjuju plaće, a ostaju veliki porezi i doprinosi, nije dobar za Hrvatsku.
Rješenje problema preskupe radne snage ne smije se tražiti u smanjenju netto, već brutto plaća, smanjenjem prevelikih opterećenja na plaće.
Fiskalnim mjerama mora se rad učiniti jeftinijim.
Hrvatska se u svim svojim segmentima nalazi pri dnu, mogućnosti su uvelike iscrpljene.
Uz oko 350 000 nezaposlenih, 100 000 zaposlenih u blokiranim tvrtkama, bez plaće, uz više od milijun umirovljenika koji su na rubu egzistencije, te uz više od 20 milijardi dolara vanjskog duga – ne mogu se raditi planovi napretka s pomoću velikih odricanja, jer dobar dio stanovnika Hrvatske (više od 40 %) nema se više čega odreći.
Ozbiljnim pristupom, realnim programom i sa sposobnim ljudima, mogu se potaknuti i provesti promjene koje će Hrvatsku svrstati među razvijene zemlje u primjerenom roku.
OSNOVE PROGRAMA
Program HSLS-a i DC-a ne temelji se na restrikcijama socijalnih prava, već na povećanju prihoda koji će omogućiti bolji život i povećanje razine socijalnih prava.
Mi moramo jednostavno zaraditi više novca da bismo ga imali dovoljno za osnovne potrebe – za plaće, bolnice, škole, znanost, umirovljenike, socijalne slučajeve, nezaposlene.
Osnove programa Hrvatska – snažna i razvijena europska država kojom se «Nova snaga za bolju Hrvatsku» - savez političkih stranaka centra, DC i HSLS - predstavlja biračima temelje se na slijedećem:•Uređenje države (jeftiniji državni aparat, učinkovitije pravosuđe, poštivanje zakonitosti, urednost plaćanja, brzi i dostupni svi dokumenti za investicije);
•Povećanje investicija, prvenstveno u proizvodnju i to iz zemlje i iz inozemstva, i tako otvoriti nova radna mjesta i povećati broj ljudi koji plaćaju poreze;
Smanjiti opterećenja i bitnije povećati industrijsku i poljoprivrednu proizvodnju, promet, turizam;
•Povećanjem prihoda povećati budžet i tako osigurati socijalne programe,
plaće i subvencije poduzetništvu, posebno izvozu.
Ciljevi programa koji se žele i mogu provesti su:•Povećanje BDP sa sadašnjih 5500 eura po stanovniku na 10 000 eura po stanovniku u slijedećih osam godina,
•Smanjenje broja nezaposlenih u slijedećih osam godina na ispod 8 -10%,
•Ulazak u Europsku Uniju s prvom slijedećom grupom zemalja (Bugarska i Rumunjska).
Mjere programa
•Temeljita reforma pravosudnog sustava – temeljita reforma zakonodavstva; modernizacija, promjena organizacije i nadležnosti sudova; pojednostavljenje postupaka;
•Promjena zakona o lokalnoj upravi i samoupravi, direktno biranje gradonačelnika i time stabilizacija lokalnih uprava;
•Uređenje zemljišno-knjižnih podataka; pojednostavljenje zemljišnih transakcija; maksimalna dostupnost i provjera podataka;
•Poreznom politikom, subvencijama, državnim ulaganjima u infrastrukturu snažno poticati investicije po regijama, razvoj jakih regionalnih središta sa snažnijim proizvodnim pogonima kroz poticanje stranih ulagača visoke tehnologije (joint venture);
•Razvoj financijskog tržišta – afirmacija sposobnosti financijskih institucija za plasiranje kapitala u gospodarske aktivnosti i tvrtke koje imaju najveću perspektivu rasta;
•Razvoj malih i srednjih poduzeća i obrtništva, posebno u uslužnim djelatnostima u regionalnim i turističkim središtima;
mala i srednja poduzeća u proizvodnim djelatnosti potencirati uz industrijsku proizvodnju i brodogradnju;
•Porezno rasterećenje poduzetnika;
stimuliranje investicija, posebice proizvodnih;
smanjenje poreza na dobit u prvim godinama ulaganja;
stimuliranje izvoza proizvoda i usluga;
•Uz povećanje zaposlenosti stimulirati povratak naših ljudi iz inozemstva, pogotovo stručne radne snage upoznate s radom na novim tehnologijama; povratak mladih školovanih stručnjaka s praksom u inozemstvu;
•Sustavom poreznih beneficija stimulirati zapošljavanje, omogućiti legalno obavljanje privremenih i povremenih poslova, poslova s parcijalnim radnim vremenom, stimulirati samozapošljavanje; smanjiti davanja na zapošljavanje;
•Čvrsta, ali realna i obostrano odgovorna suradnja sa sindikatima, s ciljem pokretanja razvojnih projekata;
•Razvoj tehnoloških parkova, centara za transfer tehnologije, inkubacijskih poduzetničkih centara;
•Reforma brodogradnje prema najnovijim spoznajama;
tehnološko unapređenje i bitna reorganizacija proizvodnje;
privatizacija – dionička društva;
bitno povećanje domaćeg udjela u proizvodnji brodova – poticanje osnivanja prateće proizvodnje, mala i srednja poduzeća, clusteri;
•Izgradnja željezničkih i cestovnih pravaca, autoceste, Jadransko-jonska cesta – prvenstveno zajedničkim ulaganjima i koncesijama, a manje vlastitim sredstvima i kreditima;
•Uz povećanje ulaganja potaknuti snažnija poboljšanja u sustavu školstva i visoke naobrazbe; pojačati školovanje za zanimanja, stručne visoke škole; kontinuirano obrazovanje, školovanje na daljinu, izvanredno školovanje, škole za prekvalifikaciju, dokvalifikaciju i usavršavanje;
•Vrhunsko kvalitetno obrazovanje za menadžere, poslijediplomski studiji za menadžere velikih sustava, za poduzetnike, za savjetnike;
•Reorganizirati poljoprivredni sustav, afirmirati obiteljsko gospodarstvo, reorganizirati sustav poticaja;
osiguranje plasmana proizvoda, zaštita poljoprivredne proizvodnje i sigurnost proizvodnje;
razvoj ratarstva i stočarstva;
stimuliranje proizvodnje zdrave hrane;
•Stimuliranje i pomaganje ribnjičarstva – uzgoj slatkovodne i morske ribe, školjaka;
rasterećenja poreznih obveza i drugih naknada kod ribnjaka;
•Problem korupcije svesti na što je moguće nižu razinu, tako da se svede u okvire uređenih država, u okvire koji neće ometati razvoj gospodarstva i ugrožavati demokratska i socijalna prava građana.
EKONOMSKA POLITIKA
Razvoj gospodarstva u Hrvatskoj temelji se na uvjetima rada i poslovanja.
Zadaća je države uređenje ekonomske politike kojom će se osigurati ostvarivanje konkretnih programa i omogućiti gospodarski razvitak u cjelini.
Izvoz je ključni segment ekonomskih odnosa koji jedini nudi perspektivu razvoja.
Hrvatska je jedina među zemljama u tranziciji koja od osamostaljenja nije uspjela povećati izvoz.
On je, naravno, ovisan i o strukturi gospodarstva, uvođenju novih tehnologija, organizaciji, tečajnoj politici i stalnom osmišljavanju novih proizvoda, a iznad svega, mogućnost izvoza direktno ovisi o razini i opsegu proizvodnje u državi.
Zalaganje za rast izvoza ostalo je kod nas samo na razini političkih poruka i želja.
Stabilnost bankovnog sustava stožerni je element financijske stabilnosti.
Razvijeno financijsko tržište i čvrsti nadzor njegovog poslovanja jamac su te stabilnosti, ali i poticaj gospodarskom razvoju.
Jedna snažna državna banka doprinijela bi razvoju onih dijelova gdje ne postoji dovoljni interes privatnih investitora (poljoprivredna obiteljska gospodarstva, mali poduzetnici, obrtništvo).
Inozemni dug koji je eksplodirao posljednje dvije godine nije nikakvo iznenađenje.
On je logična posljedica prirode ekonomske politike koja se vodi; ako se ona ne promijeni taj dug će još više rasti.
Nije toliko problematičan odnos vanjskog duga prema BDP, već udjel izvoznih prihoda za njegovo pokriće i činjenica da je naš izvoz stagnantan.
Kad raste vanjski dug, a izvoz ostaje isti, onda je poznata sudbina takve zemlje.
Devizne rezerve su doduše prilično visoke (oko 7 milijardi dolara) ali će se i one sve više smanjivati u odnosu na veličinu vanjskog duga.
Poseban je problem što je vanjski dug rastao zbog poticanja domaće potrošnje (automobili, namještaj, ljetovanja itd.), a nije nastajao prije svega zbog kapitalnih ulaganja u tehnologiju i sl.
Apsurdno je da vanjski dug raste u situaciji najveće likvidnosti banaka u našoj zemlji.
Očito je da se tu radi o kružnom kretanju domaćeg kapitala koje banke prebacuju u svoje matične zemlje.
Bitno je naglasiti da će u narednom razdoblju vanjski dug i deficit bilance plaćanja determinirati sva druga gospodarska, a time i socijalna kretanja.
Ako ne dođe do radikalnih promjena u ekonomskoj politici, daljnji porast vanjskog duga sigurno će dovesti do pritiska na tečaj kune, odnosno do njezine devalvacije.
Najveća prijevara birača, ali i nasilje nad strukom, učinjena je na području oporezivanja poduzetničke dobiti od 2001. godine, što je značajno smanjilo motivaciju za ulaganja, kako domaćih, tako i inozemnih investitora.
Stopa poreza na dobit je od početka 2001. godine smanjena s 35 na 20%, ali je poduzetnički teret značajno povećan, a u nekim slučajevima i nekoliko puta!
Naime, uveden je novi porez na dohodak od kapitala (porez na dividendu) od 15%, o kojemu nije bilo ni riječi u predizbornom programu.
Obzirom da je netto dobit od ulaganja (nakon poreza na dobit od 20%) postao dohodak, na koji je uveden porez po stopi od 15%, on podliježe i obvezi obračuna prireza na dohodak, što nadalje povećava porezni teret na poduzetničku dobit!
Međutim, ni tu nije bio kraj.
Najveći udarac poduzetničkim krugovima bilo je ukidanje zaštitne kamate na ukupno uloženi kapital, koja se primjenjivala od 1994. godine, po čemu je naš porezni sustav bio stimulativan i originalan za sve ulagače prema načelu: što više kapitala (i zadržane dobiti) ostane u poduzeću, to se ostvaruje veća olakšica!
Ukidanje zaštitne kamate nekim je poduzetnicima od 2001. godine dotadašnju efektivnu poreznu stopu višestruko povećalo.
Zaključno, «stimulativni» sustav oporezivanja poduzetničke dobiti od 2001. godine ne samo da nije stimulativan, već je značio osjetno povećanje ukupnog poreznog tereta, posebice za poduzetnike u djelatnostima koje angažiraju značajni kapital.
Ekonomska politika današnje Vlade uglavnom je koncipirana po diktatu MMF-a i ona sada doživljava svoju punu krizu.
Taj model je neprihvatljiv za hrvatsko gospodarstvo jer ga vodi u dugotrajnu stagnaciju, a u krajnjem slučaju i u nerješive probleme.
Ovaj model ekonomske politike današnje Vlade neće i ne može riješiti ni nezaposlenost, ni deficit bilance plaćanja, niti zaustaviti rast vanjskog duga.
Naprotiv, on će ga pogoršavati.
Na sceni je jasan proces deindustrijalizacije i erozije nacionalne supstance, odnosno domaćeg kapitala, te je time otvoren put u ovisnost zemlje u sve brojnijim segmentima.
Treba se okrenuti modelu tzv. kontroliranog državnog intervencionizma, modelu koji posebnim stimulativnim mjerama potpomaže razvoj onih dijelova gospodarstva za koje postoje objektivne pretpostavke razvoja.
Razvijene zemlje Zapada ni danas, u naveliko proklamirano vrijeme otvorenosti tržišta, ne prepuštaju svoje gospodarstvo u potpunosti vanjskoj konkurenciji, posebno ne u segmentu razvoja proizvoda, a da i ne govorimo o stimulativnim mjerama osvajanja novog tržišta.
«Nokia» u Finskoj, primjerice, nije se razvila u svjetskog diva telekomunikacija spontanim silama već uz snažnu financijsku i ukupnu infrastrukturnu podršku države i njezinih raznih fondova.
Na žalost, spominjanje uloge države u gospodarstvu gotovo je postalo herezom.
Ono što nam je potrebno jest aktivnija uloga države i planiranja u gospodarstvu, naravno uz suradnju s privatnim sektorom i na što je više moguće tržišnim principima.
Pored toga, država u poduzećima gdje je vlasnik mora postavljati jasne i čvrste kriterije za menadžment s jasnim sankcijama u slučaju lošeg i dobrog upravljanja.
Tako funkcionira javni sektor u Italiji, Njemačkoj itd.
Novi porezni sustav svakako treba vratiti u okvire prije rješenja od 2001. godine, te ga osvježiti novim potrebama u skladu s projekcijama i željama ukupne ekonomske politike.
HSLS i DC zalagat će se za slijedeće konkretne mjere u ekonomskoj politici države:•utvrđivanje porezne politike koja će biti poticajna za poduzetnike i investitore, a dostatna za pokriće državnih troškova i socijalno izdrživa za stanovništvo;
Instrumenti su:-povrat zaštitne kamate u oporezivanje dobiti,
a kod oporezivanja dohotka od gospodarske aktivnosti omogućiti povrat poreza u visini investiranja u novu opremu i radove;
-smanjenje, odnosno uvođenje više različitih stopa PDV, na razinu jednaku prosječnoj stopi iz zemalja uvoza robe, odnosno pružatelja usluga glavnih konkurentskih zemalja, a sa svrhom poticaja razvoja pojedinih grana gospodarstva;
-smanjenje trošarina na konkurentnu razinu;
•privatizacijsku politiku temeljiti na novom zakonu o privatizaciji i provoditi je sustavnim radom u svakom segmentu gospodarstva izradom specifičnih planova upravljanja državnim portfeljom za svaku pojedinu gospodarsku djelatnost, a tek potom pristupiti privatizaciji prema obliku koji će maksimirati rezultate za sve sudionike;
•tečajnu i politiku cijena, kao i kreditnu politiku podrediti značajnijoj potpori izvozu i smanjenju ekonomskog interesa za uvoz;
•politiku plaća i regulaciju tržišta rada utvrđivati i provoditi dogovorno sa svim socijalnim partnerima;
•poticati razvoj financijskog tržišta.
Državnu potrošnju stabilizirati na razinu da se tekućim prihodima pokrivaju tekući izdaci.
Prioritet u izdacima, nakon pokrića troškova funkcioniranja suvremeno uređenog državnog aparata, treba dati za pokriće socijalno ugroženih skupina, kao i poticanju demografske obnove.
Novčane državne potpore, usklađene s pravilima EU, financirati dijelom iz tekućih prihoda Državnog proračuna, a privatizacijske i kapitalne prihode u potpunosti koristiti kao izvore financiranja za državne potpore izvozu i strukturnoj prilagodbi gospodarstva.
Sredstva državne potpore usmjeriti u subvencije i razvoj poljoprivrede, posebice u obiteljska gospodarstva i u proizvode koji imaju osiguran plasman u domaćoj prehrambenoj industriji,
u razvoj malog i srednjeg poduzetništva u proizvodnim djelatnostima i turizmu, a u određenim segmentima i cjelokupnom sustavu vezanom uz razvoj brodogradnje.
Potporu treba osigurati i indirektnim mjerama, kao što je u poljoprivredi povoljna prodaja državnog poljoprivrednog zemljišta obiteljskim gospodarstvima,
ili u razvoju malog i srednjeg poduzetništva otvaranje slobodnih zona, tehnoloških parkova i centara za poduzetništvo.
Financiranje izgradnje i razvoja prometne infrastrukture treba rješavati raznim oblicima koncesija (BOT-modeli) i zajedničkih ulaganja.
TEMELJI I STRATEGIJA RAZVOJA GOSPODARSTVA
Temelji razvoja gospodarstva
Osnovni preduvjet razvoja gospodarstva je strateško određenje osnovnih pravaca razvoja, ali da bi se to uopće moglo realizirati nužni su posebni preduvjeti, kao što su: •Funkcioniranje pravne države – sigurnost ulaganja, osiguranje plaćanja;
•Funkcioniranje administrativnog aparata (državnog, lokalnog) – «prijateljski» odnos prema investicijama u gospodarstvo;
•Porezni sustav stimulativan za ulaganja i za poslovanje;
•Razvijeno financijsko tržište, siguran bankarski sustav, sklon ulaganjima u gospodarstvo, prihvatljive kamatne stope;
Strategija razvoja gospodarstva
HSLS i DC smatraju da osnovna strategija razvoja mora biti usmjerena prema udvostručenju BDP u slijedećih osam godina, što zahtjeva godišnji rast od najmanje 8%.
To se treba i može se postići stvaranjem povoljnih uvjeta, uz snažno poticanje:•Vanjskih i domaćih investicija u gospodarstvo, prije svega u proizvodnju izgradnjom industrijskih pogona i uključenjem u velike proizvodne sustave (automobilska i avionska proizvodnja, gradnja aparata, elektronska industrija, prerada drveta itd.);
•Razvoja malog i srednjeg poduzetništva kao pratećeg sustava industrijske proizvodnje, te stvaranjem clustera;
•Sustavno smišljene privatizacije s osnovnom svrhom snažnog unapređenja poslovanja;
PODRUČJA RAZVOJA GOSPODARSTVA
Proizvodnja
Proizvodnja je jedan od ključnih temelja gospodarstva i praktički jedini način rješavanja enormno visoke stope nezaposlenosti u Hrvatskoj.
Nema jake i stabilne države bez razvijene proizvodnje.
Hrvatska ima sve predispozicije za investiranje u industriju, u proizvodnju:-dovoljno stručnog kadra i kvalificiranu radnu snagu, za tehnološki zahtjevniju industrijsku proizvodnju; -dobar geografski položaj; -prihvatljive troškove radne snage; -prihvatljive troškove investiranja (otkup zemljišta, kvalificirana graditeljska i montažerska infrastruktura, energetika, voda i ostali priključci).
Međutim, okruženje, prije svega visoka razina birokratizacije na državnoj i lokalnoj razini, praktički onemogućavaju tzv. «green field» investicije.
Nesređena situacija s vlasništvom, pravnim odnosima i birokratizacijom sve više smanjuje ne samo investicije nego i sam interes za investiranje u Hrvatsku.
Doda li se tom nesiguran sustav naplate potraživanja i neefikasno sudstvo, nije čudo da smo na začelju zemalja u tranziciji po visini investicija.
Strani investitori koji imaju iskustva u Hrvatskoj uvjereni su da je Hrvatska izuzetno pogodna za složeniju proizvodnju i da za to radna snaga nije previše skupa – skupa je, ali na granici podnošljivosti – ako se usporedi sa zemljama u tranziciji, a imamo prednost u visokoj kvaliteti.
Zato Hrvatska nije zemlja za jeftinu i masovnu proizvodnju, jer smo tu preskupi.
Što se tiče budućnosti Hrvatske, jedini način razvoja pojedinih krajeva je investiranje u industrijsku proizvodnju koja će za sobom povući malo i srednje poduzetništvo.
No za to se moraju osigurati uvjeti:-smanjenje birokratskih postupaka oko same investicije – katastar, građevinska dozvola itd.;
-sigurnost ulaganja, mogućnost naplate – unapređenje pravnog sustava;
-stimulativna porezna raspodjela;
-osigurana infrastruktura.
Razvoj gospodarstva izuzetno je važan i u ruralnom dijelu Hrvatske, zato što će industrija te malo i srednje poduzetništvo, a posebice neki vidovi samozapošljavanja, riješiti i probleme nezaposlenosti radničkog ali i poljoprivrednog stanovništva koje će djelomično i dio svog zapošljavanja rješavati kombinirajući rad u industriji i poljoprivredi.
To su predviđanja i modeli koji se razvijaju u Europskoj uniji, gdje su svjesni činjenice da moderna poljoprivreda zahtjeva sve manje ljudskog rada; a u Europi ne možemo računati na tako velike jedinstvene površine kao što su u SAD, da bismo mogli konkurirati cijenom.
Kao zaključak može se reći da je razvoj industrijske proizvodnje krucijalan za razvoj gospodarstva, za regionalni razvoj i za reguliranje nezaposlenosti u Hrvatskoj.
Turizam
Turizam je jedan od posebno značajnih segmenata hrvatskog gospodarstva, posebice zbog svoje izvozne komponente.
Podaci o zaradi od turizma su, međutim, iskrivljeni i nejasni.
Situacija je paradoksalna, jer što je veći promet u turizmu, deficit naše bilance se povećava, budući da se uvozi gotovo sve za potrošnju u turizmu.
U isto vrijeme se zapostavlja domaća poljoprivreda koja se idealno može povezati s turizmom, posebice na segmentu zdrave hrane koja bi trebala postati značajan hrvatski izvozni proizvod.
Mi danas koristimo samo jedan dio turističkog potencijala, a prema svim pokazateljima, prihod od turizma mogao bi se u određenom vremenskom razdoblju povećati na barem dvostruki iznos – na 8-10 milijardi dolara.
Pri tom DC i HSLS ne misle da će Hrvatska prvenstveno živjeti od turizma i poljoprivrede, ali ono što se naziva «plava i zelena magistrala» u bliskoj budućnosti mora doživjeti znatna ulaganja i restrukturiranje.
Ni Španjolska, jedna od europskih najjačih turističkih zemalja, ne živi pretežito od turizma – danas ona ima prihod od turizma na razini od svega 12,8% BDP, ali se u ukupnom iznosu radi o izuzetno značajnom prihodu.
Jedan od osnovnih zadataka je produženje sezone, tako da u nekim gradovima moramo računati na cjelogodišnju sezonu – kao što je to nekad bila Opatija i kao što to može biti Dubrovnik i još nekoliko gradova danas.
Općenito, kao i u svim segmentima društva, odnosno gospodarstva, potrebno je definirati što treba uraditi država, a što se mora temeljiti na privatnoj inicijativi.
Država mora osigurati:-što kvalitetniju infrastrukturu (ceste, energetika, vodovod, javni promet, telefonske veze, informacijski sustavi);
-povoljno poduzetničko okruženje zbog što jačeg i kvalitetnijeg ulaganja (porezi, administracija, krediti);
-nadzor nad poslovanjem i kvalitetom zbog osiguranja nužne razine usluga i poslovanja, što je bitno za povjerenje gostiju;
-visoku razinu zaštite (zdravstvena služba, obalna straža, fizička i materijalna sigurnost gostiju, zaštita i prevencija od požara).
Ostalo, što se prvenstveno odnosi na izgradnju kvalitetnih smještajnih i ugostiteljskih kapaciteta (hoteli, apartmani, restorani), ili na posebne usluge (marine, čarteri, izletnička flota), mora se prepustiti privatnoj inicijativi.
Ali ovdje se mora uvesti red strogim i provedivim propisima: mora se spriječiti devastacija obale, prekinuti divlja gradnja i posebice rasprodaja hotelskih kompleksa koji još nisu privatizirani.
Unapređenje turizma u Hrvatskoj mora se temeljiti na «održivom turističkom razvitku», dakle na objektivnim mogućnostima ekološke, posebno krajobrazne održivosti.
Prodajom hotela – koji gotovo uvijek imaju najbolju rentu lokacije – prodaju se i ponajbolji dijelovi pristupa moru, ali je izuzetno značajno istaknuti da se tako prodaju i mogućnosti za lokalno stanovništvo, za male poduzetnike, da razviju posebne usluge u tom području i dijelu obale.
Iskustva nekih od najjačih turističkih zemalja pokazuju da se može voditi briga o nacionalnim vrijednostima i nacionalnom dobru kod prodaje nekretnina strancima bez negativnih efekata na strane investicije u turizam (kao u Austriji), ali i da nekontrolirana rasprodaja čitavih područja ili turističkih kompleksa može gotovo potpuno izolirati i otuđiti čitave dijelove priobalja (kao u Španjolskoj).
HSLS i DC stoje na stajalištu da se hoteli koji su danas još u državnom vlasništvu moraju privatizirati i ulaganjima bitnije povisiti njihova kategorija, ali se privatizacija ne smije nastaviti ovako stihijski; prvenstveno se mora raščistiti financijska situacija u potpunosti.
Kod privatizacije se mora voditi računa o nacionalnim interesima i interesima lokalne zajednice.
U principu se nekadašnji veliki turistički kompleksi (npr. Sunčani Hvar) ne smiju prodavati u paketu, tako da novi vlasnik time praktički dobije (poslovni) nadzor nad čitavim otokom.
Isto tako, kod prodaje moraju biti presudna brza, sigurna i jasna ulaganja u privatizirana poduzeća, kao i sva moguća proširenja ili ograničenja koja iz tog slijede.
Da bi se sve ovo provelo bit će potrebno učiniti nekoliko konkretnih stvari:-u skladu s održivim turističkim razvitkom, regionalno i lokalno odrediti maksimalno opterećenje krevetima (ovisno o master planu pojedine destinacije);
-donošenje master plana pojedinih destinacija prije privatizacije hotela i većih investicija – moraju se razgraničiti zone visokog, srednjeg i masovnog turizma, jer bez tog preduvjeta ne mogu se očekivati značajnija ulaganja;
-svaki budući model privatizacije mora lokalnoj zajednici kroz određeni vlasnički udjel omogućiti sudjelovanje u gospodarenju i profitu hotelijerstva koje se nalazi na tom području;
-utvrditi i javno objaviti hodogram privatizacije hotelijerstva, te svakoj privatizaciji pristupiti pojedinačno.
Posebnu pažnju posvetit ćemo poreznoj politici i izjednačavanju uvjeta poslovanja stranaca i domaćih poduzetnika (porez na dohodak, PDV).
To znači da se ne može održati razlika u primjeni PDV-a (strane agencije su oslobođene), kao i nelojalna konkurencija stranih čarter flota koje nisu opterećene davanjima na uvoz plovila, a ne plaćaju porez u Hrvatskoj.
Isto vrijedi i za strane vlasnike zgrada za odmor i iznajmljivanja bez kontrole i odgovarajućih davanja.
Osim turističke ponude na Jadranu, Hrvatska mora intenzivnije razvijati i kontinentalni turizam, posebice turizam vezan uz bogatu hrvatsku kulturnu povijest i kulturne vrijednosti, kao i prirodne ljepote.
Seoski turizam predstavlja posebne mogućnosti.
Sve to zahtijeva posebna ulaganja u kulturna dobra i neke potpuno zapuštene destinacije (dvorci u Zagorju, npr.).
Poljoprivreda
Tvrdnja da Hrvatska može dobro živjeti od turizma i poljoprivrede nije točna, ali nije točna ni tvrdnja da Hrvatska može dobro živjeti bez poljoprivrede (što se doduše nitko javno ne usudi reći).
Hrvatska je, teritorijalno gledano, poljoprivredna zemlja.
Trećina radno sposobnog stanovništva su poljoprivrednici, a i veliki dio stanovništva živi na selu.
Najveći dio manjih mjesta i naselja na ukupno najvećem dijelu Hrvatske predstavljaju seoska domaćinstva.
Imamo izuzetno jaku tradiciju seljaštva.
No, danas najveći dio tog stanovništva živi teško i lošije od gradskog stanovništva.
Činjenica je da je položaj seljaka u Hrvatskoj bitno lošiji od položaja seljaka u razvijenom dijelu Europe i, što je posebno značajno, nesigurniji od položaja istog tog dijela stanovništva u nekim nama susjednim zemljama – Italiji, Austriji, Sloveniji, pa i Mađarskoj.
Hrvatska poljoprivreda nema izgleda u proizvodnji samo pšenice i kukuruza zbog usitnjenog posjeda, slabije tehnologije itd.
Od naših seljaka se očekuje da proizvode pod tržišnim uvjetima dok su s druge strane (npr. u Europskoj Uniji) subvencije dostigle oko 60%.
Prema tome poljoprivredni proizvodi iz EU prodaju se u Hrvatskoj po dumping cijenama, jer je u njih ugrađena subvencija države, pa je takvim proizvodima nemoguće konkurirati ako i naša država snažnije ne stane iza seljaka.
Subvencije koje imamo danas nisu male, ali značajno zaostaju za onima u razvijenim zemljama i ne koriste se optimalno.
Proizvodnja zdrave hrane i posebnih kultura je jedno od područja gdje možemo ostvariti zaradu, posebice zbog činjenice da se povećava ciljna skupina građana u razvijenim zemljama koja preferira zdravu hranu.
Hrvatska je na svu sreću sačuvala zdravo tlo i vodu, i to treba iskoristiti.
Budućnost poljoprivredne proizvodnje u Europskoj Uniji ovisi o međusobnim i izuzetno teškim dogovorima.
Situacija će se uskoro bitno promijeniti i Hrvatska već danas mora voditi svoju politiku prema budućnosti u okviru europskih država.
To prije svega znači novu poreznu politiku i postupno napuštanje subvencija u današnjem smislu, ali i organiziranje sigurnijeg tržišta i povećanje domaće konkurentnosti.
Poljoprivredni proizvođač mora imati sigurnost svog rada i opstanka kao i proizvodni radnik.
On će sustavno ulagati tek kada dobije višegodišnju mogućnost sigurnog plasmana proizvoda, a to onda znači i konkurentniju cijenu.
Poljodjelstvo
Najveći dio današnjih poljoprivrednika živi od ratarske proizvodnje.
Na žalost, prevelik dio zemljišta još je neobrađen, a i veliki dio zemljišta je u državnom vlasništvu, odnosno u posjedu PIK-ova.
Prosječna veličina privatnog posjeda iznosi 2,7 hektara, što je premalo za tržišnu proizvodnju.
Samo voća uvozimo u vrijednosti od preko 100 milijuna dolara, što jasno pokazuje da nemamo koncept razvoja poljoprivrede.
Potrebno je provesti zemljišnu reformu i povećati gospodarstva,
kao i brzu privatizaciju PIK-ova, kako bi se mogla održati tržišna proizvodnja, te ući na nova (inozemna) tržišta.
U okviru zadanih međunarodnih uvjeta (WTO, CEFTA) maksimalno se mora zaštititi i promovirati domaća poljoprivredna proizvodnja.
Stočarstvo
Upravo je neshvatljivo da se izuzetni potencijali u stočarstvu ne koriste u današnjoj Hrvatskoj.
Mi smo jedina zemlja u Europi koja uvozi značajan dio mlijeka.
U posljednjih 15 godina prepolovljen je stočni fond, kao i mnoge druge proizvodnje u poljoprivredi.
Posebnim stimulacijama snažno treba razviti stočarstvo – proizvodnju visokokvalitetnog mesa, te mesnih i posebnih mliječnih proizvoda, temeljeno na autohtonim proizvodima.
Ovdje postoji izuzetno velika mogućnost plasmana posrednog izvoza preko domaćeg turizma.
Razvoj stočarstva posebno je značajan za nisko naseljena područja Hrvatske.
Ribarstvo i ribnjičarstvo
Uzgoj slatkovodne i morske ribe posebni je potencijal u Hrvatskoj.
Zahvaljujući dugoj tradiciji uzgoja i gotovo potpune orijentacije izvozu, proizvodnja slatkovodne ribe može se povećati nekoliko puta u odnosu na sadašnju kako bi se dostigao predratni kapacitet, no i taj kapacitet može biti nekoliko puta veći.
Nužno je, međutim, osigurati povoljnije uvjete proizvođačima i smanjiti namete (vodna naknada npr.) kako bi se povećala konkurentnost.
Izuzetna kvaliteta ribe nije dovoljna; troškovi proizvodnje moraju se smanjiti, kako bi cijena bila konkurentnija u izvozu.
I ovdje treba posebno iskoristi prednost čistih vodotoka u nisko naseljenim krajevima (uzgoj pastrve u Lici, npr.).
Uzgoj morske ribe predstavlja posebno perspektivno područje (tuna, npr.), ali isto kao i kod slatkovodnog ribnjičarstva, treba osigurati povoljnije uvjete i pomoć države u izboru lokacija.
Zbog ekoloških problema ova grana uzgoja veoma je osjetljiva i tu se moraju osigurati ekološko-ekonomski prihvatljivi uvjeti proizvodnje.
Posebno je važno u području uzgoja ribe – pogotovo morske – posvetiti izuzetnu pažnju nacionalnom interesu.
Eventualni ulaz stranih proizvođača treba pažljivo proučiti, jer postoji opasnost preuzimanja ribogojilišta s tendencijom zatvaranja naših uzgajališta kao izuzetno konkurentnih po kvaliteti uzgojene ribe.
Oprema za ribarenje u Hrvatskih ribara na izrazito je niskoj razini i iz susjednih zemalja imamo veliku konkurenciju na Jadranu.
Organizacija ribarstva, povoljniji uvjeti i određena sigurnost u plasmanu ulova nužna je za razvoj ovog izuzetno značajnog područja.
Prerada ribe i tzv. «burza ribe» je jedan od uvjeta razvoja ribarstva, dakako uz povoljnije uvjete poslovanja i nabavka opreme.
Graditeljstvo
Graditeljstvo je izuzetno značajna gospodarska grana, a kao struka izuzetno je razvijena u Hrvatskoj i ima visoki stupanj karaktera izvoznog proizvoda – naše građevinske tvrtke uspjele su zadržati čak i dobar dio istočnog tržišta, gdje smo izgubili utakmicu gotovo u svim segmentima gospodarstva i trgovine nakon otvaranja nekadašnjeg socijalističkog bloka Zapadu.
Zato je izuzetno značajno očuvanje i razvoj graditeljstva te daljnje ulaganje u stručni razvoj.
Zadnje dvije godine prisutan je velik zamah graditeljstva, prvenstveno zahvaljujući cestogradnji, i rezultati u tom području bitno utječu na današnju stopu rasta BDP.
Međutim, financiranje izgradnje autocesta riješeno je enormnim zaduživanjem države u inozemstvu i jedan je od ključnih faktora porasta inozemnog duga Hrvatske.
Pri tom, zahvaljujući napretku tehnologije i primjeni moćne mehanizacije, ovakva velika ulaganja nisu rezultirala bitnije povećanom stopom zapošljavanja.
Bilo je to nekad, u prvoj polovici prošlog stoljeća, kad su javni radovi značili zamah u zapošljavanju.
Uz to, ovako ubrzanom izgradnjom glavnih cestovnih pravaca u Hrvatskoj učinjeno je i nekoliko strateških pogrešaka: prvo, veliki dio poslova na izgradnji dodijeljen je stranim kompanijama, što znači da se državni novac nije utrošio u domaći razvoj; drugo, domaće tvrtke su se dugoročno zadužile u nabavci moderne mehanizacije kako bi mogle na vrijeme i kvalitetno završiti dobivene poslove u veoma kratkom roku; tako su utrošile zaradu na strojeve koje sutra neće moći koristiti jer posla odjednom ima puno manje.
Sve ovo znači opasnost od jake recesije nakon velikog zamaha u cestogradnji i jasno je da treba pojačati izvozne poslove.
To neće biti lako i država će morati aktivnom politikom bitnije pomoći našim tvrtkama u nalaženju posla (vezana trgovina, ulazak u vanjske investicije i dr.).
Bitno je da velike investicije koje financira država dobivaju naše tvrtke, a vanjski investitori moraju dobiti određene pogodnosti kod gradnje u Hrvatskoj, tako da angažiraju naše kompanije.
Isto tako, kod investicijskih zahvata u Hrvatskoj moraju se angažirati i domaći stručnjaci kod projektiranja i nadzora, jer činjenica je da je i zahvaljujući visokoj stručnosti graditeljstvo u Hrvatskoj kvalitetno i sigurno, što je izuzetno važno.
Brodogradnja
Brodogradnja sigurno spada u dio industrije gdje Hrvatska postiže svjetsku kvalitetu.
To je jedno od rijetkih područja gospodarskog sustava gdje možemo potpuno ravnopravno razgovarati s najrazvijenijim zemljama svijeta.
Tehnologiju poznajemo, imamo kvalificirane ljude, imamo kvalitetan proizvod, ali brodogradnja nam je na rubu preživljavanja.
Od 2000. godine u brodogradnju su direktno uložene 3 milijarde kuna samo za pokrivanje dugova.
Uz to, niti jedan brod ne gradi se bez državne garancije, a redovito se za svaki proizvedeni brod daje državna subvencija od 10%.
Isplati li se to?
Jedan inozemni gospodarski savjetnik izračunao je da bi nam bilo jeftinije radnicima u brodogradnji osigurati plaće iz proračuna nego davati sve te subvencije, sanacije i jamstva.
Možda bi to bilo i točno, odnosno bit će točno ako nastavimo na ovaj način rasipati novac na brodogradnju, ne poduzimajući nužne i očite korake u restrukturiranju.
Državne subvencije su (još uvijek) nužne u izgradnji brodova.
Hrvatska banka za obnovu i razvitak (HBOR) mora preuzeti financiranje odloženih naplata za izvedene radove, kao i nužne financijske rizike, i to ne samo u brodogradnji veći i kod drugih kapitalnih objekata.
Treba (službeno) shvatiti nekoliko osnovnih stvari:•Hrvatska brodogradnja ne može konkurirati brodogradnji Dalekog Istoka s istim programom (tankeri i sl.), jednostavno smo preskupi;
•Uz današnju organizaciju rada i tehnologiju proizvodnje nemamo nikakve šanse u održanju sustava bez stalnih i visokih sanacija;
•Treba unaprijediti tehnologiju proizvodnje nabavkom nužne moderne opreme, te unaprijediti organizaciju rada u brodogradilištima, kako bi se osigurala fleksibilnost, smanjili troškovi administracije i povećala odgovornost ka radu;
•Mora se hitno ući u pretvorbu, u privatizaciju, bez državnog upravljanja, ali još uvijek pod državnim nadzorom, sve do bitnije stabilizacije;
•Moramo hitno pokrenuti razvojno-istraživačke projekte koji mogu dati snažan zamah brodogradnji, kao što se to već pokazalo 70-tih godina kad je hrvatska brodogradnja doživjela snažan zamah, za što država mora osigurati posebna sredstva;
•Moramo povećati udio domaćeg proizvoda koji se ugrađuju u svaki brod, te time osnažiti domaću prateću industriju; time, osim smanjenja uvoza i pokretanja proizvodnje, direktno povećavamo izvoz;
•Jedna od najvažnijih stvari je specijalizacija posebne proizvodnje, proizvodnje namjenskih brodova koji zahtijevaju posebna znanja, čime se može jedino konkurirati jeftinoj serijskoj proizvodnji; primjer za to je brodogradilište u Puli koje upravo zahvaljujući specijalnoj proizvodnji (brodovi za prijevoz automobila, za prijevoz stoke i sl.) uspješno posluje i preživljava na tržištu.
DC i HSLS sigurni su da hrvatska brodogradnja ima budućnost, da – doduše indirektno – može donositi čak i umjereni profit, ali potrebni su hitni zahvati na restrukturiranju i hitna ulaganja, i to u razvoj, a ne u sanacije.
Pri tom država mora istu takvu pažnju i (realnu i ostvarivu) zaštitu pružiti i pratećoj domaćoj industriji da bi se destimulirao stopostotni uvoz komponenti za izgradnju broda, kao što je to danas slučaj.
Trgovina
Danas je trgovina jedan od ključnih dijelova hrvatskog gospodarstva i predstavlja najznačajniju granu i po prometu i prihodima.
Otvaranje granica i potpuno nesmetani protok roba doveo je do snažnog zamaha u trgovini, pretežito uvozu.
Jaka konkurencija i pravi boom supermarketa bitno su snizili cijene roba na malo, što je rezultiralo gotovo potpunim prestankom tzv. šoping turizma kojim su se milijarde kuna odlijevalo u susjedne države.
To je pozitivna strana razmaha trgovine.
Negativna strana je ta što je gotovo u potpunosti prestala proizvodnja robe široke potrošnje u Hrvatskoj (skuplja je i nekvalitetnija), a najviše problema prouzročila je u poljoprivredi.
Neke od susjednih zemalja snažno subvencioniraju prehrambene proizvode (Austrija, Mađarska npr.), a kad se bez posebnih opterećenja uvezu u Hrvatsku bitno su jeftiniji od domaćih.
Svakako je nekontrolirani i neograničeni uvoz poljoprivrednih i prehrambenih proizvoda jedan od bitnih uzroka poteškoća u poljoprivredi.
Samo u protekle dvije-tri godine u Hrvatsku je uvezeno poljoprivrednih proizvoda za dvadesetak milijardi kuna!
Doduše, nije trgovina jedini uzrok kolapsa prerađivačke industrije ili poljoprivrede, jer su tehnologija, porezna i kreditna politika osnovni problem kod industrije, dok u poljoprivredi i na njezinu poticanju i zaštiti još nije ništa učinjeno.
Kao i sve zemlje Europe, i mi se moramo uklopiti u trgovinski sustav ako želimo dalje opstati, a i potpisali smo ugovor s WTO.
Uskoro ćemo – u to vjerujemo, a HSLS i DC se za to snažno zauzimaju – ući u Europsku Uniju.
Tu su pravila i okviri propisani, konkurencija je velika, ali svaka od tih država upravo preko trgovine promiče i štiti svoju proizvodnju, svoje usluge ili poljoprivredu.
Veliki lanci supermarketa postupno uništavaju male trgovine «u susjedstvu», ne samo u Hrvatskoj, nego i u Njemačkoj, Francuskoj, Velikoj Britaniji.
Zato je izuzetno važno uvesti definirana pravila – legalne i fiskalne mjere, posebne propise, kontrole – kojima će se uvesti red u trgovački sustav na veliko i na malo, kojim će se bitno i snažno stimulirati izvoz, te koji će poticati i preferirati domaću industrijsku i poljoprivrednu proizvodnju.
HSLS i DC su svjesni toga da trgovina ne može riješiti dugogodišnje i nagomilane probleme u poljoprivredi, niti će riješiti industrijsku proizvodnju, ali mora omogućiti plasman domaćeg proizvoda kad on dosegne kvalitetu i cijenu inozemnog, a to je budućnost koja se mora i može ostvariti u Hrvatskoj.
Promet
Za zemlju koja nastoji razviti turizam, a čije se komparativne prednosti za razvoj gospodarstva temelje dobrim dijelom i na geografskom položaju, izuzetno je važno ulaganje u razvoj prometa, kao i prometne infrastrukture – ceste, željezničke pruge, aerodrome, luke.
Zadnjih osam godina izuzetno se puno uložilo u izgradnju modernih cestovnih pravaca u glavnim smjerovima, a taj trend se nastavlja.
Istovremeno, gotovo je u potpunosti zanemaren razvoj željezničkog prometa i izgradnja željezničke mreže, a nekad solidno razvijen međunarodni pomorski transport potpuno je uništen.
Zahvaljujući izuzetnom geografskom položaju – Jadransko more najdublje ulazi u Europski kontinent i predstavlja najkraću vezu Mediterana s centralnom Europom – moraju se iskoristiti sve te prednosti i odmah rekonstruirati pruga od Rijeke prema Zagrebu i Budimpešti.
Istovremeno, treba uložiti u izgradnju i modernizaciju luke u Rijeci, jer su luke Trst i Kopar preuzele sav teret za Europu koji je prirodno teret Rijeke.
Pri tom nijedna od te dvije luke ne može se usporediti s kvalitetom položaja i konfiguracije Rijeke – to su plitke luke koje ne mogu primati brodove i teret kao Rijeka.
Međutim, željeznička veza, sigurna i brza željeznička pruga i moderna oprema, preduvjet su za jaki razvoj morsko-željezničkog transporta Rijeka-Centralna Europa.
Treba rekonstruirati i druge pruge u Hrvatskoj, te unaprijediti i robni, ali i putnički promet.
Brze moderne pruge i vlakovi danas još uvijek, a postupno sve više, vraćaju teret na ovu vrstu transporta, pogotovo u vezi s kontejnerskim sustavom koji ima velike prednost pred isključivo cestovnim prijevozom, naročito na veće udaljenosti jer je brži, točniji i jeftiniji.
U velikim proizvodnim sustavima sve je raširenija proizvodnja bez velikih skladišta.
Sirovina, ali i proizvedena roba, dolazi u kontejnerima brodom, prelazi na željeznicu i – tako rekuć – u minutu točno je na proizvodnoj traci.
To je veliki posao i velika prilika za naše luke, ali zahtijeva i temeljitu rekonstrukciju, modernizaciju i izgradnju.
U tu izgradnju, međutim, ne smije se ući prema «velikom modelu» izgradnje autocesta – uvođenjem novih trošarina i uzimanjem kredita u inozemstvu.
U financiranje treba krenuti zajedno sa zainteresiranim stranama iz inozemstva, a takve ponude postoje, kao i modeli financiranja koji neće opteretiti dugove države koji su i danas već previsoki.
Glavnim cestovnim pravcima treba i dalje davati visoki značaj, ali mora se odmah napustiti neposlovni i štetan današnji način financiranja kroz kreditna zaduženja.
Istovremeno, posao na ovim velikim državnim investicijama moraju raditi domaće građevinske kompanije, jer nijedna zemlja na svijetu ne daje «državne» poslove strancima ako ih može sama izvesti.
Visoki prioritet treba dati Jadransko-jonskoj cesti, jer taj pravac nas direktno povezuje s današnjim zemljama Europske Unije, a ujedno nam omogućuje povoljnija financiranja našeg dijela autoceste (koji je još preostao).
Zračne luke u Hrvatskoj, pogotovo one najopterećenije (Zagreb, Dubrovnik), male su, neopremljene i neadekvatne za promet koji im predstoji.
Hitno treba ići u njihovu rekonstrukciju.
Nužno je jače razviti unutrašnji avionski promet, korištenjem manjih zrakoplova (uključujući i hidroavione), u što treba uključiti privatnu inicijativu, uz pomoć države kad se radi o posebnim područjima.
Pomorski saobraćaj
Međunarodni pomorski saobraćaj treba razviti, jer za to postoje mogućnosti, pogotovo ako se ponovno aktiviraju naše luke.
Imamo stručne pomorce koji rade na stranim brodovima i kvalitetne pomorske visoke škole.
Posebnim zakonima i olakšicama pomorskim kompanijama i pomorcima treba omogućiti takve uvjete rada i poslovanja kakve imaju u inozemstvu, jer to i jest rad u inozemstvu, samo što pomorci nisu osobe koje su se iselile.
Njihove obitelji žive ovdje, a oni se nakon dužeg «službenog puta» vraćaju kući.
Unutrašnji pomorski saobraćaj, veza s otocima, izuzetno je važan za razvoj otoka, za održanje života na našim otocima.
Jasno je da na njima – uz turizam – treba razviti i druge, primjerene gospodarske aktivnosti, osobito poljoprivrednu proizvodnju (vinogradarstvo, maslinarstvo, uzgoj aromatičnog bilja, stočarstvo).
Treba organizirati brze brodske pruge, s tim da se ne smiju kupovati stari brzi katamarani u inozemstvu.
To mora biti i prilika za domaću brodogradnju.
Jasno je da te brze brodske pruge, koje moraju voziti poput autobusa među naseljima na kopnu, ne mogu biti – bar ne u prvim godinama i na svim otocima – ekonomski isplative.
To se mora pokriti subvencijama.
Na većim otocima, gdje je to opravdano, treba poticati izgradnju aerodroma za manje športske i putničke avione, a treba više koristiti i hidroavione za prijevoz putnika, poslovnih ljudi, pošte.
Promet je izuzetno važan segment našeg gospodarstva.
Ni izdaleka nisu iskorištene njegove mogućnosti i mora mu se u sljedećim godinama dati najviši prioritet u razvoju gospodarstva.
Energetika
Razvoj energetskog sektora treba pratiti transformaciju Republike Hrvatske u modernu europsku zemlju u kojoj će uvjeti gospodarenja energijom biti prilagođeni otvorenom tržištu u korist potrošača energije, a da se pri tom ne dovede u pitanje odgovornost države za funkcionalnost sustava i sigurnost opskrbe.
Energetski sustav treba biti raznolik i treba koristiti sve raspoložive izvore energije i tehnologije, a sve veću pozornost treba posvetiti efikasnom korištenju energije, uz pomak prema korištenju čistih energenata i tehnologije.
Koncept održivog gospodarskog razvitka mora se uključiti u sve mjere energetske politike, posebno vodeći računa o okolišu koji je neprocjenjiv hrvatski resurs.
Elektro-energetski sustav koji je danas u nadležnosti jedne tvrtke i objedinjuje proizvodnju, prijenos i distribuciju, treba reorganizirati u smislu razdvajanja djelatnosti.
Plinsko tržište treba postupno liberalizirati tako da potrošač ima mogućnost izbora dobavljača plina, a osigurati dostupnost transportnom sustavu za sve dobavljače.
Tržište nafte i naftnih derivata treba biti otvoreno i konkurentno, prema europskim standardima, uz osiguranje pouzdane i kvalitetne opskrbe, uz zaštitu državnih interesa, kao i zaštitu ljudi i okoliša.
PRIVATIZACIJA
Proces privatizacije u Hrvatskoj nije dobro vođen od samog početka.
Osnovni cilj trebao je biti jačanje razvoja i gospodarske aktivnosti, a dogodilo se upravo suprotno.
Jedan od najznačajnijih segmenata gospodarstva, a to je industrijska proizvodnja, gotovo u potpunosti je uništen.
Ne ulazeći u objektivne razloge odumiranja proizvodnje i rasta trgovine, subjektivni razlozi su nadjačali sustav i on je temeljito upropašten.
No, sigurno je da proces privatizacije još nije završen i da u preostali dio treba ići zaista osmišljeno.
Iskustvo je pokazalo da se u nekim dijelovima puno bolji rezultati mogu postići upravljanjem s pozicije osobnog vlasništva, premda se zaista mora razmisliti da li ipak neke segmente gospodarstva treba zadržati u državnom vlasništvu, odnosno u dijelu državnog vlasništva.
Razumije se, u takvim slučajevima upravljanje mora biti prepušteno isključivo stručnjacima, a ni u kom slučaju ne smije se tim položajima rješavati kadrovska problematika stranaka na vlasti.
Ovdje se prije svega misli na sustave koji osiguravaju državni monopol (željeznica, npr.), ili na sustave koji bitnije utječu na socijalni status građana (energetika), odnosno na sigurnost (kontrola leta, npr.).
Pri tom nije nužno da su ti sustavi u potpunom državnom vlasništvu – razni oblik dioničarstva, pogotovo s mogućnošću ulaganja građana u državna poduzeća, predstavljaju zanimljiva rješenja.
Neke od razvijenih država (Francuska, npr.) u određenim periodima imale su u svom vlasništvu i proizvodna poduzeća (automobilska industrija Renault) ili avionske kompanije.
Pametne države ne dopuštaju olako bankrot velikih tvrtki ako se uslijed objektivnih okolnosti nađu u poteškoćama (Swissair, npr.), jer je šteta u konačnici daleko veća od trenutnog gubitka (radna mjesta, gubitak tržišta itd.).
HSLS i DC nikako nisu za nastavak državnog vlasništva.
U današnje vrijeme jedino privatna inicijativa i maksimalna odgovornost može osigurati napredak i zato se moraju omogućiti ulaganja i preuzimanje postojećih gospodarskih subjekata.
Kako se, međutim, radi o gospodarstvu o kojem ovisi prosperitet i blagostanje u Hrvatskoj, u privatizaciju se ne smije ići stihijski, a pogotovo ne rasprodavati objekte koje imaju karakter nacionalnog blaga.
To se prije svega odnosi na zemljišta i morsku obalu.
Isto tako, ne smije se dopustiti prodaja tvornica novim vlasnicima koji na taj način samo dolaze do novog tržišta, gase proizvodnju i otpuštaju radnike, ili – što je još drastičniji primjer – prodaju strojeve ili ih sele u druge zemlje.
Osnovni cilj privatizacije mora biti uspostava privatnog vlasništva i novi način upravljanja.
Privatizacija se ne smije nastaviti sa svrhom punjenja državne blagajne, isključivo mora teći sa svrhom razvoja gospodarstva.
Novac prikupljen od privatizacije mora se reinvestirati, mora se utrošiti za razvoj gospodarstva, posebice proizvodnje, prije svega u gospodarski devastiranim regijama (Podunavlje, Lika, Banovina, Slavonija, Dalmacija).
Tim novcem moraju se zaustaviti dalja propadanja tvrtki koja su – ne svojom krivicom, već vanjskim okolnostima (rat i sl.) – došle do stečaja.
Kako je ipak najveći dio gospodarskih subjekata (tvornice, hoteli) u veoma teškom financijskom položaju ili pak u velikim gubicima, nužno je napraviti detaljni program i strategiju privatizacije, i to:
•Donijeti odluku koja se trgovačka društva (objekti) ne mogu prodati strancima (razlozi su monopol, nacionalni ili lokalni značaj, nešto drugo), s prijedlogom rješenja privatizacije;
•Donijeti odluku koja se trgovačka društva (objekti) mogu u velikom dijelu (uz zadržavanje kontrolnog paketa) prodati strancima (razlozi su monopol, nacionalni ili lokalni značaj, nešto drugo), s prijedlogom rješenja privatizacije;
•Odrediti strateške objekte (trgovačka društva) za koje država smatra da moraju opstati i nastaviti rad (proizvodnju), a koji su u izuzetnim poteškoćama (Željezara Sisak, Đuro Đaković, Borovo, brodogradilišta) s prijedlogom poticajnih mjera – subvencije, porezne olakšice, otpis dugova;
•Odrediti strateške objekte (trgovačka društva) za koje država – zbog svog punog ili djelomičnog monopolističkog položaja – smatra da moraju ostati pod djelomičnom kontrolom (ali ne i upravljanjem) države, s prijedlogom rješenja privatizacije;
•Odrediti strateške objekte (trgovačka društva) koje će država – sa svrhom zadržavanja većeg broja radnih mjesta – prodati, uz poseban program razvoja, bez pune naknade i uz posebne porezne olakšice, s prijedlogom rješenja privatizacije;
•Odrediti strateške objekte (trgovačka društva) koji su danas u (pretežitom) državnom vlasništvu, te koji uspješno posluju i ostvaruju dobit, a koje treba privatizirati isključivo na domaćem tržištu;
odrediti posebne uvjete ograničene kupnje, kako bi se ova društva ustrojila kao tipična dionička društva bez većinskog vlasništva (oblici radničkog dioničarstva u nekim razvijenim zemljama Zapada pokazuju dobre rezultate);
osigurati i kreditne uvjete za kupnju dionica, ali bez ikakvog popusta, prema realnoj cijeni;
posebnim odredbama treba ograničiti raspolaganje dionicama do vremena stabilizacije sustava (5 godina, npr.), kako bi se spriječile malverzacije i većinsko preuzimanje tvrtki koje su kupljene na taj način;
upravljanje, međutim, mora se prepustiti tržišnim uvjetima i vlasnicima – dioničarima;
•Donijeti odluku kojom se ne dopušta gašenje firme nakon privatizacije najmanje dvije godine od kupnje; prodaju firme dopustiti samo uz preuzimanje istih obveza, a prodaju nekretnina (osim u poslovne svrhe, uz razvojni program) najmanje pet godina nakon privatizacije.
REGIONALNI GOSPODARSKI RAZVOJ
Bez obzira na to što Hrvatska administrativno nije podijeljena u regije, već u županije, pojedini dijelovi zemlje imaju različite uvjete razvoja, različite potencijale i mogućnosti.
Pojedini dijelovi zemlje više su razvijeni od drugih.
Svakako je najrazvijeniji Zagreb i okolica, a bolju priliku od drugih imali su gradovi uz obalu, prvenstveno zahvaljujući turizmu.
Nekad naša najbogatija područja – Podravina, Slavonija – danas su zahvaljujući nedopustivoj nebrizi i zapostavljanju poljoprivrede u nezavidnom položaju.
Tome je doprinio i propast industrije, pa se u možda najtežem položaju danas nalaze Lika i Gorski Kotar, za što – osim nebrige i nesposobnosti vladajuće strukture – ne postoji realno opravdanje.
Hitno treba krenuti putem decentraliziranog, regionalnog razvoja Hrvatske.
Nedopustivo je da je sve koncentrirano na jednom mjestu – u Zagrebu.
Zbog toga dolazi i do nepotrebnih demografskih promjena, nepoželjnih migracija i pritisaka na Zagreb što proizvodi dodatne stambene i socijalne probleme.
Trebalo bi osnovati poseban fond za regionalni razvoj, po uzoru na razvijene zemlje.
Država mora i može – a za to će se HSLS i DC snažno zalagati – otvoriti jednake mogućnosti svima, planirati, organizirati i provesti regionalni razvoj.
Osobito se mora posebnim ekonomskim, pravnim i fiskalnim mjerama – prije svega poreznom politikom – poticati razvoj onih gospodarskih grana koje imaju najviše šanse u pojedinim regijama:
proizvodnja hrane i prerada poljoprivrednih proizvoda u Slavoniji;
finalna prerada drva i proizvodnja namještaja u Gorskom Kotaru, Lici i Slavoniji;
turističko povezivanja zaobalja s velikim turističkim središtima na moru;
razvoj stočarstva i proizvodnja sira u Lici:
razvoj teške i kemijske industrije u Banovini i Posavini;
razvoj industrijske proizvodnje uopće.
Postupno se mora i u Hrvatskoj, kao što je to u razvijenim zemljama Zapada, smanjivati razlika u prilikama, primanju i životnim uvjetima (zdravstvo, školstvo, transport) između velikih gradova i ostalih područja.
To će upravo i biti rezultat osmišljenog regionalnog razvoja Hrvatske prema planovima DEMOKRATSKOG CENTRA i HRVATSKE SOCIJALNO LIBERALNE STRANKE.
