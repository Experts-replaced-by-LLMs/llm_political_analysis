Kiescontract  In de aanloop naar de verkiezingen van 13 juni 1999 werd bij ruim 2 miljoen Vlaamse gezinnen het Kiescontract persoonlijk overhandigd. Het bevat beleids- en actiepunten die de SP wil verwezenlijken. De punten en ideeën komen uit de teksten van het Toekomstcongres en werden mee naar de regeringsonderhandeling genomen. Uiteindelijk werden zo goed als alle 21 punten vertaald in het Vlaams en federaal regeerakkoord.  Inhoud  1. WERK VOOR IEDEREEN  1.1. Actie Startbaan  1.2. Recht op vierdagenweek  1.3. 15.000 jobs voor de sociale economie  2. SOCIALE ZEKERHEID VOOR IEDEREEN  2.1. Vier miljard extra voor chronisch zieken  2.2. Geen reclame voor geneesmiddelen op kosten van de belastingbetaler 2.3. De zorgverzekering  2.4. De pensioenen: het wettelijk stelsel biedt de beste waarborgen  3. MOBILITEIT: BETER, VEILIGER EN SOCIALER  3.1. Kinderen en 65-plussers gratis met het openbaar vervoer  3.2. Regelmatig openbaar vervoer binnen een redelijke afstand voor iedereen 3.3. Eén derde minder verkeersslachtoffers  4. 20.000 WONINGEN MEER IN DE SOCIALE HUISVESTING  4.1. 15.000 extra sociale woningen op 5 jaar tijd  4.2. Via de sociale verhuurkantoren 5.000 private woningen renoveren  5. ONDERWIJS EN DE CULTUUR VAN HET DAGELIJKSE LEVEN 5.1. Onderwijs: de sociale zekerheid van de toekomst 5.2. Cultuur als versterking van het sociaal weefsel  6. MILIEU ALS BRON VAN WELVAART, WERK EN GEZONDHEID 6.1. 1000 jobs voor 14.000 ha groen voor 100.000 bezoekers 6.2. Kernenergie: werk maken van alternatieven 6.3. Pesticidengebruik: minder is beter  7. IEDEREEN IS VAN DE WERELD  7.1. Een armoedenorm in Europa  7.2. Kindermishandeling overal strafbaar maken  7.3. Schuldaflossing: een hefboom voor ontwikkeling  8. ACTIEPLAN RESPECT  8.1. Geweld kan nooit door de beugel 8.2. Wordt vervolgd  9. JONGERENPACT  10. STAATSHERVORMING  1. WERK VOOR IEDEREEN  Werk zorgt voor een inkomen. Maar het hebben van een job doet nog veel meer. Het zorgt  voor structuur in je leven en levert sociale contacten op. Werk zorgt voor herkenning en respect. Met een job voelt en maakt men zich nuttig voor de maatschappij. Kortom: met een job hoor je bij de club. Zonder job daarentegen ... .  Recht op arbeid voor iedereen zonder enige discriminatie blijft dan ook het uitgangspunt van de SP en onze belangrijkste uitdaging voor de komende jaren. Op het vlak van de werkgelegenheid werd er de laatste jaren niet stilgezeten. In de periode 1995-1999 werden er meer dan 140.000 banen gecreëerd. Nog nooit waren er in ons land meer mensen aan het  werk dan nu. De werkloosheidscijfers zijn dan ook sterk aan het dalen en liggen beduidend lager dan het Europees Gemiddelde.  Maar ... voor ons blijft iedere werkloze er een te veel. Daarom heeft de SP er zich tijdens de voorbije legislatuur toe verbonden om alles op alles te zetten ten einde de Vlaamse  werkloosheid tussen 1996 en 2003 te halveren. Concreet streeft de SP ernaar dat Vlaanderen op termijn evolueert naar een werkgelegenheidsgraad (de verhouding tussen het aantal werkenden en de bevolking op actieve leeftijd) van 65%. Daarom is een globaal werkgelegenheidsplan nodig.  De SP beseft dat werkgelegenheid niet 'bij wet' tot stand komt. Ons werkgelegenheidscontract houdt dan ook in dat zolang ons streefdoel niet bereikt is, alle beschikbare middelen op de eerste plaats aan werkgelegenheid besteed moeten worden. De belangrijkste uitzondering op deze regel betreft de uitvoering van het Octopusakkoord. Het werkgelegenheidscontract is gebaseerd op een blijvende begrotingsdiscipline, en is - uit voorzichtigheid - niet voor een groot deel gebouwd op de zogenaamde 'terugverdieneffecten' die ontstaan door hogere werkgelegenheid. Het financiële plaatje van ons werkgelegenheidscontract is dus behoorlijk voorzichtig.  De bevordering van de werkgelegenheid vergt een actieve inspanning zowel op Europees, federaal als Vlaams vlak.  Werkgelegenheid veronderstelt een duurzame en gezonde economische groei. In deze groei moeten zoveel mogelijk mensen ingeschakeld worden. Dit wil zeggen dat er ook voor een eerlijke verdeling moet gezorgd worden. 'Groei zonder eerlijke verdeling' is geen oplossing, maar 'herverdelen zonder groei' ook niet.  Om in het Europese peloton onze economische plaats te versterken, moeten wij inzake innovatie bij de besten behoren. De huidige inhaalbeweging inzake 'Onderzoek en Ontwikkeling' in Vlaanderen moet maximaal renderen, door de inspanningen op te voeren om nieuwe technologieën ook effectief toe te passen in het bedrijfsleven en de samenleving. De SP wil dat er ook meer aandacht wordt besteed aan de KMO's, onder meer door een doorgedreven administratieve vereenvoudiging, het uitdiepen van het Mercuriusproject en de oprichting van een enig, geïnformatiseerd en universeel toegankelijk KMO-loket. De herinschakelingsmogelijkheden van oudere werknemers die werkloos dreigen te worden ingevolge het faillissement of de sluiting van vooral kleine ondernemingen, zijn beperkt aangezien zij geen beroep kunnen doen op de voorziene outplacement-begeleiding van CAO nr. 51. Daarom moet een herplaatsingsfonds worden opgericht waarmee outplacement voor iedereen kan gefinancierd worden.  Buitenlandse investeringen zijn en blijven belangrijk voor ons land. Terzake staan we voor een paradox. Buitenlandse bedrijven worden soms afgeschrikt door het feit dat de nominale belastingvoet op vennootschapswinsten hoog is. Door de diverse aftrekken en uitzonderingsregimes is de feitelijke belastingheffing echter niet zo bijzonder hoog. Ze komt overeen met het Europees gemiddelde. Daarom willen wij dat de volgende regering onderzoekt of het mogelijk is deze voor buitenlandse investeerders psychologische barrière weg te werken, door bijvoorbeeld de belastingvoet te verlagen van 41 naar 36 procent, zonder dat dit tot minder inkomsten voor de overheid aanleiding geeft (door een herziening van de aftrekken, herschikkingen, enz.).  De SP wil ook een aanzienlijke verhoging van de openbare investeringen (onder meer in het openbaar vervoer), en 5.000 hectare nieuw uitgeruste en gerenoveerde industrieterreinen tegen 2004 op de markt brengen.  Enkele concrete actiepunten uit het werkgelegenheidscontract zijn 'de Actie Startbaan', 'het recht op een vierdagenweek', '15.000 jobs voor de sociale economie' en 'het recht op kinderopvang'.  1.1. Actie Startbaan  Iedereen die afstudeert, is er van overtuigd: 'Geen job vinden? Het zal mij niet overkomen.' Tot de ontnuchtering volgt: je hebt een wagen nodig, je bent te jong, je bent te laag of te hoog geschoold, en vooral, je hebt geen ervaring. In januari 1999, ongeveer 6 maanden nadat de lichting '98 afstudeerde, hadden nog 22.000 jongeren in Vlaanderen geen job. Tweeëntwintig duizend! Als die eerste job te lang uitblijft, is dat zowel voor de jongere zelf ais voor de maatschappij een gemiste kans. Talenten gaan verloren, kennis verwatert, enthousiasme bekoelt. Daarom moet vlug opgetreden worden, vóór er sprake kan zijn van langdurige werkloosheid.  Onze Actie Startbaan biedt aan jongeren de garantie dat tegen 2003 al wie jonger is dan 25 jaar ten laatste na 6 maanden zonder job, een eerste reële kans krijgt. In die eerste kans staat het opdoen van werkervaring centraal. Training en opleiding kan daar bijkomen, maar iedere kans moet voor het grootste stuk uit werk bestaan.  Voor de groep jongeren die het moeilijkst aan de bak komt, namelijk die met hoogstens een diploma van hoger secundair onderwijs, voorzien we vanaf de eerste dag na hun afstuderen in een belangrijke loonkostenverlaging voor de werkgever (van 10.000 fr. per maand), zodat het voor die werkgevers interessant wordt om vooral onder die jongeren te rekruteren.  Voor al de jongeren die na 6 maanden werk zoeken nog steeds geen job hebben, gaan we nog een stap verder. Via een aanzienlijke startbaanpremie die in hoogte verschilt  naargelang het hoogst behaalde diploma, wordt de loonkost bij aanwerving nog verder verlaagd om te voldoen aan de sociale behoeften die buiten de marktgerichte sectoren vallen.  Indien de komende jaren zou blijken dat deze maatregelen niet volstaan om elke jongere ten laatste na 6 maanden werk zoeken een job te garanderen, dan zullen aanvullende maatregelen genomen worden.  1.2. Recht op vierdagenweek  Economische groei, vermindering van de lasten op arbeid, export, ... niemand betwijfelt dat ze nodig zijn om tot meer werkgelegenheid te komen. Maar ze volstaan niet. Een betere verdeling van de bestaande werkgelegenheid, waarbij meerdere vormen van herverdeling van werkgelegenheid in aanmerking komen, is een noodzakelijke aanvulling.  De afgelopen eeuw is de arbeidsduur steeds korter geworden, en wat sommigen er ook van mogen denken, die vermindering zal zich blijven doorzetten. De verdere ontwikkeling van het tweeverdienersmodel zorgt voor spanningen tussen arbeidstijd en vrije tijd. Zeker in gezinnen met kinderen, en zeker bij vrouwen die nog steeds het grootste deel van de huishoudelijke taken voor hun rekening nemen. Wanneer beide partners in een vierdagenweek kunnen werken, zal het uitvoeren van die taken heel wat vlotter verlopen. Bovendien zal een veralgemening van de vierdagenweek een gunstige invloed hebben op de participatie van vrouwen in de betaalde arbeid.  Arbeidsherverdeling betekent ook een herverdeling van de inkomens uit arbeid. Dit mag evenwel niet leiden tot groot koopkrachtverlies. Bij massale halftijdse tewerkstelling is dit wel het geval. Daarom kiest de SP resoluut voor de vierdagenweek. De invoering ervan vereist bijkomende aanwervingen, is qua koopkracht een aanvaardbaar model en beantwoordt niet alleen aan de verwachtingen van vrouwen, maar ook aan die van mannen. Dit recht op de vierdagenweek willen we invoeren via twee pistes.  Vooreerst via een algemeen recht op 1/5de loopbaanonderbreking in de ganse privé-sector. En dit bovenop het reeds bestaande recht op (deeltijdse en volledige) loopbaanonderbreking voor 3% van de werknemers van elke onderneming. De keuze van de vrije dag gebeurt in overleg tussen werkgever en werknemer. De werkgever wordt vrijgesteld van de normale verplichting om elke individuele werknemer die overstapt naar de vierdagenweek voor 1/5de te vervangen, zonder dat dit het globale tewerkstellingseffect in het gedrang mag brengen.  Daarnaast is er ook nog de vierdagenweek via de onderhandelde collectieve arbeidsduurvermindering. Een verregaande, algemene en bij wet opgelegde arbeidsduurvermindering met volledig loonbehoud, is een economisch avontuur dat alle in de voorbije jaren geleverde inspanningen inzake verbetering van onze concurrentiepositie ongedaan kan maken en ook de social profitsector in moeilijkheden kan brengen. De verdere uitbouw van de wetgeving die een onderhandelde arbeidsduurvermindering per bedrijf mogelijk maakt, zien we wel als een structureel element van ons beleid.  1.3. 15.000 jobs voor de sociale economie  Ondernemen voor een solidaire samenleving: dat is de kernopdracht van de sociale economie.  Door in te spelen op die noden en behoeften in de samenleving die nog al te dikwijls over het hoofd worden gezien, zorgt de sociale economie voor maatschappelijke winst. Denken we maar aan kringloopcentra, groenonderhoud, buurtvernieuwing, renovatie, biologische tuinbouw, fietsateliers, strijkwinkels, stadswachten, boodschappendiensten, enzovoort.  Tegelijkertijd draagt de sociale economie ertoe bij iedereen aan het werk te helpen, ook en vooral langdurig, laaggeschoolde werkzoekenden en personen met een handicap. De kern van de sociale economie bestaat dan ook uit invoegbedrijven, sociale werkplaatsen, beschutte werkplaatsen en doorstromingsprojecten waar werkervaring wordt opgedaan. Juist die werkervaring kan goed van pas komen om een aantal knelpunten weg te werken die de klassieke privé-bedrijven en de overheidssector ondervinden bij de aanwerving van personeel.  De sociale economie mikt specifiek op die marktsegmenten en doelgroepen die door de klassieke economie al te zeer over het hoofd worden gezien. Juist om die specifieke risico's en handicaps te compenseren, is het nodig dat de overheid zorgt voor meer specifieke steun voor de sociale economie, bestaande uit loonkostensubsidies, financieel-economische steun  en managementsondersteuning.  De SP wil zich volop engageren om de economische leefbaarheid van deze sterk risicogebonden activiteiten te garanderen. Dit engagement ligt vast in ons Charter van de sociale economie.  De sociale economie moet tegen 2003 voor vijftienduizend bijkomende jobs zorgen. Daartoe moeten alle overheden de nodige middelen vrijmaken.  De investeringssteun voor klassieke bedrijven moet evenzeer gelden voor de sociale economie. De toepassing van een verlaagd BTW-tarief moet de economische slagkracht van deze bedrijven verhogen en hun dienstverlening binnen ieders bereik brengen.  Het management van de sociale economiebedrijven verdient extra ondersteuning van hun ervaren collega's uit klassieke bedrijven. Vijftienduizend bijkomende jobs vergen een ambitieus vormings- en opleidingsprogramma op maat van alle werknemers, die permanent moeten opgevolgd en begeleid worden.  De groep van 60 klassieke Belgische bedrijven voor sociale cohesie die opkomen tegen sociale uitsluiting moet uitgebreid worden en zelf meer laaggeschoolden en langdurig werkzoekenden een nieuwe kans geven. Sociale economiebedrijven moeten ook samenwerkingsakkoorden met lokale overheden kunnen afsluiten. Via sociale clausules bij overheidsopdrachten, aangepaste bedrijvencentra en projecten van het Sociaal Impulsfonds moet de werkgelegenheid van laaggeschoolden en langdurig werkzoekenden in de sociale economiebedrijven èn bij de lokale besturen, gestimuleerd worden.  Alle SP-organisaties en zoveel mogelijk gemeenten met de SP in de coalitie engageren zich om 1% van hun middelen te beleggen bij banken en beleggingsfondsen die garant staan voor ethisch verantwoorde investeringen. Om de gemeenten de kans te geven hun sociale rol te spelen, moet ook het Gemeentekrediet sociaal-ethische spaarformules en beleggingen (zoals Netwerk-Krekelsparen, Triodos, Hefboom en Alterfin) aanbieden.  1.4. Recht op kinderopvang  Momenteel is het aanbod aan kinderopvang onvoldoende uitgebouwd, en voor sommigen onbetaalbaar. Ouders moeten nog steeds een lange zoektocht beginnen naar een geschikte opvang voor hun bengels. Een goeie crèche voor de kleinste of een toffe buitenschoolse opvang voor het oudere kind vinden, is niet eenvoudig.  De SP wil daarom aan elke werkende ouder een decretaal verankerd recht op kinderopvang garanderen. Daartoe moet het huidige aanbod fors uitbreiden. Er is in Vlaanderen nog een potentiële opvangbehoefte voor zo'n 40.800 kinderen tot 6 jaar, voor wie kinderopvang nu een dagelijks gebricoleer en gesleur betekent van de ene noodopvang naar de volgende. De SP wil dat er ook voor deze kinderen voldoende degelijke opvangmogelijkheden zijn, en wil daarom op 5 jaar tijd een extra opvangcapaciteit van zo'n 20.400 plaatsen creëren. Dit zorgt bovendien voor zo'n 1775 voltijdse jobs, met potentiële tewerkstellingskansen voor laaggeschoolden.  Tevens moet de buitenschoolse kinderopvang fors worden uitgebreid met zo'n 37.800 plaatsen, wat een extra tewerkstelling genereert van bijna 700 voltijdse jobs voor laaggeschoolden.  Om dit plan te realiseren wil de SP op 5 jaar tijd 4,2 miljard frank investeren. Om de betaalbaarheid van de kinderopvang voor alle ouders te verzekeren, moet de structurele financiering door de Vlaamse overheid blijvend aangevuld worden met ouderbijdragen die nog meer dan nu inkomensafhankelijk zijn.  2. SOCIALE ZEKERHEID VOOR IEDEREEN  Met 26,7 procent van het Bruto Binnenlands Product liggen de sociale uitgaven in België op het gemiddelde van de Europese Unie. Dit is ongeveer hetzelfde peil als Nederland, lager dan Frankrijk, Duitsland of de Scandinavische landen, maar hoger dan bijvoorbeeld Italië of het Verenigd Koninkrijk. Tegelijkertijd stelt de OESO vast dat België de laagste armoedegraad in  Europa kent.  We beschikken met andere woorden tegen een redelijke kostprijs over een van de beste stelsels in de wereld, waarvan het maatschappelijk belang niet kan overschat worden. Zo zouden zonder het solidariteitsmechanisme van de sociale zekerheid vier op tien Belgische gezinnen arm zijn. Door onze goede verzekeringen tegen werkloosheid, invaliditeit, ziekte en ouderdom kunnen de mensen de toekomst met zekerheid en vertrouwen tegemoet zien.  De sociale zekerheid is van en voor iedereen. De SP is niet alleen de auteur van dit stelsel, we blijven waken over de goede werking ervan, ook in moeilijke omstandigheden.  Met halen van de Euro, zonder sociale roofbouw, met een blijvende financiering van de sociale bescherming, was volgens sommigen een onmogelijke opdracht. De SP heeft het tegendeel bewezen. Meer nog: de geslaagde modernisering van de sociale zekerheid draagt bij tot een verhoogd vertrouwen in de toekomst en een bloeiende economie. Sociale Zekerheid is geen kost, het is een renderende investering in de toekomst voor iedereen.  Geen enkele hervorming is evenwel definitief. Ons samenleven is dynamisch, nieuwe risico's  dagen op, bijsturingen zijn onvermijdelijk willen we onze sociale bescherming behouden. De belangrijkste bijsturingen voor de komende jaren liggen op het vlak van de chronisch zieken, de zorgverzekering, het wettelijk pensioenstelsel en de controle op de farmaceutische industrie.  Om iedereen werk te bezorgen, opdat de sociale zekerheid van iedereen zou zijn en voor  iedereen betaalbaar, en om de zwakkeren uit onze maatschappij meer inkomsten te kunnen geven, dienen de sterkste schouders effectief de zwaarste lasten te dragen. Het langdurig aangewezen zijn op een sociale uitkering mag zeker niet tot armoede leiden.  2.1. Vier miljard frank extra voor chronisch zieken  Een goede verzorging als je ziek bent mag je gezinsbudget en je kinderen niet in de problemen brengen. Gezondheid: van jong tot oud is het een zegen. Een ongeluk of een zware ziekte kunnen ons leven overhoop halen. Goede zorgen zijn dan geen overbodige luxe.  En gelukkig komt de ziekteverzekering tussen voor heel wat kosten. Zelfs dure operaties zoals een heupprothese of een hartoperatie zijn in ons land geen privilege van de rijken.  Maar alles kan beter. Voor wie zwaar of regelmatig ziek is, is de gezondheidszorg te duur geworden. Een beroerte, zware artrose, chronische bronchitis, Parkinson, een hartkwaal of suikerziekte, maken niet alleen het leven een stuk moeilijker, ze kosten ook veel. Te veel. Vooral medicamenten en verzorgingsmateriaal (voor wondverzorging, speciale dieetvoeding, zuurstof, campers...) kunnen zwaar op het gezinsbudget doorwegen.  Wij willen een moderne gezondheidszorg die betaalbaar blijft voor iedereen. Jong of oud. Rijk of arm. Voor wie veel medische kosten heeft of met een lager inkomen moet rondkomen, zijn hogere terugbetalingen nodig voor medicamenten en medische verzorging. De komende jaren moet daarvoor vier miljard frank worden vrijgemaakt. Dat is ons engagement tegenover de chronisch zieken.  2.2. Geen reclame voor geneesmiddelen op kosten van de belastingbetaler  Onze gezondheidszorg is goed en toegankelijk, maar de betaalbaarheid van het systeem staat onder druk. Willen we onze gezondheidszorg blijven verbeteren dan moeten we met ons geld geen gekke uitgaven doen. Wel moeten we geavanceerde medische technieken en nieuwe geneesmiddelen beter terugbetalen. We moeten ons geld dus goed besteden.  De zieke is niet de enige die beter wordt van onze gezondheidszorg. We geven veel geld uit aan medicijnen. De geneesmiddelenindustrie is dan ook big business en rekent in miljarden. De geneesmiddelenindustrie verkoopt graag veel, maar verkopen kost geld. De farmaceutische industrie besteedt evenveel geld aan marketing (15% van de omzet) als aan wetenschappelijk onderzoek en ontwikkeling. Hoge reclamebudgetten lonen blijkbaar: dokters zijn ook maar gewone mensen en net zo gemakkelijk te beïnvloeden als iemand anders.  Sommige artsen worden dan ook bedolven onder de cadeaus, mogen op kosten van de industrie op 'seminarie' naar zonnige vakantieoorden, krijgen voor hun deelname aan neponderzoeken geld, worden soms betaald per 'op het product gezette' patiënt. Zolang ze maar het fel bejubelde geneesmiddel voorschrijven. Daarbovenop bestoken wekelijks gemiddeld vier medische vertegenwoordigers de arts met gesofisticeerde promo-peptalk. De hoge reclamebudgetten worden doorgerekend in de verkoopprijs en doen de kostprijs van de geneesmiddelen stijgen. We betalen ze dus veel te veel. Zo krijgt de  geneesmiddelenindustrie veel sociale zekerheidsgeld toegeschoven. Geld dat we beter kunnen gebruiken voor een goede terugbetaling van nieuwe geneesmiddelen en moderne medische technieken.  Voor ons is het duidelijk. Niet de arts en niet de patiënt zijn verantwoordelijk voor de misbruiken in de sector. Wél de industrie en de procedures. Wij willen dat de arts, en niet de commercie, onze medicamenten voorschrijft. Vandaar onze voorstellen om de gigantische promotiekosten van de industrie aan banden te leggen (promotiekosten fiscaal behandelen als verworpen uitgaven), artsen en patiënten écht objectief over geneesmiddelen te  informeren (uitbreiding van het farmacaproject), en de geneesmiddelenindustrie aan een strengere deontologie te onderwerpen.  2.3. De zorgverzekering  Minder geldzorgen is één zaak. Een luisterend oor, een helpende hand op het juiste moment is minstens even belangrijk. Een menselijke aanpak van de thuiszorg of in het rusthuis - die ook nog betaalbaar is - staat voor ons voorop. Dat is ons engagement voor de nieuwe  zorgverzekering.  Meer en meer mensen genieten van hun oude dag. Dat is een positieve evolutie. Maar de  overheid moet zich wel voorbereiden om de problemen die met die veroudering gepaard  gaan op te vangen. Daarom kiest de SP resoluut voor de zorgverzekering. De  zorgverzekering zal de niet-medische meerkosten verbonden aan de hulpverlening aan zorgbehoevenden verlichten. Het betreft hierbij zowel de thuishulp, de mantelzorg als de rusthuiskosten. Met de thuishulp wordt een veelheid aan diensten bedoeld: gezins- en  bejaardenhulp, poetshulp, klusjeshulp, maaltijdendiensten, personen-alarmsystemen,  enzovoorts. Niet in het minst zal de zorgverzekering ook een deel van de verblijfskosten in  de rustoorden helpen dekken, wat voor veel mensen toch de zwaarste factuur is. In een later  stadium zullen ook 'mantelzorgers' - de hulpverlening die geboden wordt door familie of  buren - in aanmerking komen voor financiële ondersteuning. Iedereen die dat nodig heeft zal  van de zorgverzekering kunnen genieten en iedereen zal daartoe naar draagkracht bijdragen als het moet.  De zorgverzekering is daarmee hét antwoord op een ongerustheid die bij veel mensen leeft.  Mensen die voor zichzelf, of voor hun ouders, familieleden of kennissen al geconfronteerd zijn met de hoog oplopende facturen van bejaardenhulp of rusthuizen.  De SP zal via de zorgverzekering een solidair en universeel verzekeringsstelsel organiseren dat de kosten verbonden aan de vergrijzing op zich neemt. De hoogte van de zorgcheques zal afhankelijk zijn van de mate van zorgbehoevendheid, dus niet in functie van het  inkomen. Dit is logisch; diegenen die het meest nood hebben aan hulpverlening, en dus met  de hoogste kosten te kampen hebben, zullen de hoogste tussenkomst krijgen.  De kostprijs van de zorgverzekering hangt af van de keuzes die zullen gemaakt worden inzake begunstigden, hoogte van de toelagen, betoelaagde diensten, enz... in een eerste fase zullen vanuit de algemene middelen voor de prioritaire doelgroepen (zwaarst zorgbehoevende en financieel zwaksten) zorgcheques gefinancierd worden. De SP wil tegen  het einde van de komende legislatuur 9 miljard per jaar vrijmaken voor de financiering van de zorgverzekering. Hiermee kunnen zeker voor een grote doelgroep de prioritaire noden worden verzekerd. Indien er daar bovenop nog middelen nodig zijn voor het verder  uitbreiden van het stelsel zal de SP er over waken dat de persoonlijke bijdragen strikt volgens financiële draagkracht worden berekend.  2.4. De pensioenen: het wettelijk stelsel biedt de beste waarborgen voor iedereen  De jaarlijkse uitgaven van de overheid voor de wettelijke pensioenen bedragen nu ongeveer 10 procent van het nationaal inkomen. Er wordt met andere woorden bijna 800 miljard per jaar aan de wettelijke pensioenen uitgegeven. Sommigen vinden dit zeer veel. Anderen -  waaronder de SP - verdedigen graag het recht op pensioen van meer dan 2 miljoen gepensioneerden, die meer dan 20 procent van de bevolking uitmaken.  Het spreekt voor zich dat deze uitgaven voor het wettelijk pensioen verder moeten kunnen gegarandeerd worden. Enkel het wettelijk pensioen garandeert het recht op pensioen, enkel het wettelijk pensioen garandeert de solidaire financiering van het pensioen.  Een hervorming van de werknemerspensioenen met het oog op een zachtere stijging van de pensioenuitgaven zonder aan de solidariteit tussen hoge en lage pensioenen te raken, met een gelijke behandeling van man en vrouw, met behoud van pensioenrechten voor werklozen en zieken, en met een verbetering voor de deeltijdse werknemers en de laagste pensioenen.  Een gezondmaking van de openbare financiën om de noodzakelijke budgettaire ruimte te creëren voor de toekomstige pensioenuitgaven. De schuldafbouw is de beste pensioenreserve.  Door een daling van het overheidstekort en van de rentelasten komen voldoende middelen vrij voor de pensioenen en de vergrijzing. Het is van groot belang dat een volgende regering deze inspanningen niet verloren laat gaan en de vrijgekomen ruimte daadwerkelijk aan de gepensioneerden besteedt. Het is niet omdat de huidige regering de betaalbaarheid van de pensioenen heeft kunnen verzekeren dat een volgende regering deze betaalbaarheid niet  opnieuw zou kunnen teniet doen door het ondergraven van de financiering van de sociale zekerheid. Of erger nog, zou kunnen opteren voor drastische besparingen in de pensioensector.  De pensioenen moeten ook voldoende zijn om armoede, afhankelijkheid, en vermindering van sociale en financiële status te ontlopen. Pensioenen waarbij men tegelijkertijd huis, inboedel en spaarcenten ziet smelten als sneeuw voor de zon zijn onrechtvaardig. Daarom  moeten voorzichtige stappen gezet worden om de loonplafonds voor de pensioenberekening aan te passen en de welvaartsvastheid van de pensioenen te garanderen.  3. MOBILITEIT: BETER, VEILIGER EN SOCIALER  3.1. Kinderen en 65-plussers gratis met het openbaar vervoer  De SP wil gratis openbaar vervoer voor alle kinderen van minder dan 12 jaar en voor ouderen van meer dan 65 jaar. Senioren geven we daarmee een stukje mobiliteit bij, kinderen en hun ouders willen we hiermee aanzetten om méér gebruik te maken van het openbaar vervoer. Ook voor het openbaar vervoer geldt de oude wijsheid 'jong geleerd is oud gedaan'.  Mobiliteit is een complex gegeven. De strijd tegen de onveiligheid in het verkeer staat voorop. Kinderen en ouderen hebben een veel grotere kans op een verkeersongeval.  Vandaar dat veel ouders er voor kiezen om hun kinderen met de auto naar school te voeren. Zo belanden we in een spiraal: omdat het onveilig is, voeren ouders hun kinderen naar school, en doordat ze dat doen wordt het nog onveiliger. Het schoolverkeer zelf ligt dus mee aan de basis van de verkeersonveiligheid. In samenhang met andere maatregelen kan het gratis openbaar vervoer voor wie jonger is dan twaalf, hier het verschil maken.  Er is ook nog de sociale dimensie. Kinderen in gezinnen met één auto of helemaal geen auto, hebben het moeilijk om zich te verplaatsen, wat tot sociale uitsluiting kan leiden. Vele ouders zijn bang om hun kinderen zelfstandig de bus te laten nemen, omdat ze van en naar de bushalte nog een stuk te voet moeten afleggen. Als ze hun kinderen op de bus of de tram willen begeleiden, moeten ze twee keer betalen. Met de auto heeft men niet alleen het gevoel dat het vervoer veiliger en comfortabeler is, maar zeker als men de kinderen wil begeleiden op de bus, kost het openbaar vervoer al snel het dubbele van de auto.  Beschouw het gratis openbaar vervoer voor -12-jarigen als de goedkoopste en meest eenvoudige vorm van een gezinsabonnement. Vooral voor verplaatsingen in de vrije tijd zal  dit het openbaar vervoergebruik een forse duw in de rug geven. Samen met de kinderen  winkelen, naar de bioscoop gaan of grootouders en vriendjes bezoeken wordt zeker de helft goedkoper. En: gratis openbaar vervoer voor kinderen tot 12 jaar is ook een belangrijke sociale maatregel die hen helpt om zich vlot te bewegen in onze actieve maatschappij. Nu al is het mogelijk dat gemeenten een akkoord sluiten over gratis openbaar vervoer tot 12 jaar. Morgen moet het een recht zijn, dat wettelijk wordt vastgelegd.  Voor 65-plussers stellen zich dan weer andere problemen. Hun pensioen laat in sommige gevallen niet toe om een auto aan te schaffen en te onderhouden. Vooral alleenstaande ouderen hebben daardoor meestal geen auto. Veel senioren wagen zich ook niet meer in ons alsmaar drukker verkeer. Dit heeft tot gevolg dat openbaar vervoer voor hen een dure aangelegenheid is. Ouderen krijgen immers geen tussenkomst van hun werkgever, zoals de actieve bevolking. Zij betalen dus dikwijls de volle pot, omdat ze gebruik maken van de duurste tariefformules. Daardoor verplaatsen ouderen zich minder, zodat ze zich vaak afzonderen van het sociale leven, met het risico van vereenzaming. Dergelijke gevolgen kunnen uiteraard niet en worden door onze voorstellen aangepakt.  Met het invoeren van gratis openbaar vervoer voor -12-jarigen en 65-plussers realiseert de SP ook een belangrijke trendbreuk. Na decennia van verwaarlozing van het 'ouderwetse' openbaar vervoer, geven wij de voorkeur aan een nieuwe aanpak. Het openbaar vervoer is niet uit de tijd, het is het vervoer van de toekomst.  3.2. Regelmatig openbaar vervoer binnen een redelijke afstand voor iedereen  Karikaturaal zou je kunnen stellen dat de helft van Vlaanderen in de file zit, de andere helft daarentegen is te weinig mobiel. Voor veel mensen houdt het tekort aan mobiliteit een stille sociale uitsluiting in. Daarom komen we op voor het recht op basismobiliteit. Concreet betekent basismobiliteit een vervoersgarantie onder de vorm van gewaarborgd openbaar vervoer tussen zes uur 's morgens en negen uur 's avonds in alle woongebieden.  In de landelijke woonkernen moet je een halte kunnen vinden op minder dan 750 meter, in de steden op een maximale loopafstand van 500 meter. De woonkernen in de landelijke  gebieden moeten op de weekdagen om het uur kunnen beschikken over een (bel)bus of tram in beide richtingen, en om de twee uur in het weekend. In de spitsuren is er om het half uur een bus of tram in beide richtingen nodig. Dit aanbod kan ook onder de vorm van een belbus of andere alternatieve vervoersvormen worden gerealiseerd.  In de stedelijke en de voorstedelijke gebieden betekent basismobiliteit: minimaal om het half uur een bus of tram in beide richtingen tussen zes uur 's morgens en negen uur 's avonds. In de spitsuren minimaal om het kwartier een bus of tram. Op zon- en feestdagen moet met de helft daarvan voor een goede basismobiliteit kunnen gezorgd worden.  Dit is een haalbaar, realistisch voorstel. Het lost nog niet alle problemen op (voor late concertbezoekers bijvoorbeeld), maar het is alvast het begin van een recht op mobiliteit voor veel mensen die nu zonder auto geen alternatieven hebben.  3.3. Eén derde minder verkeersslachtoffers  In de voorbije beleidsperiode werd de verkeersreglementering aangepast en gemoderniseerd met het oog op meer verkeersveiligheid. Het is evident dat de verkeersreglementering verder moet aangepast worden aan de nieuwe behoeften, maar de toekomstige beleidsperiode zal zich in eerste instantie moeten kenmerken door de nieuwe reglementeringen rigoureus toe te passen en door een verhoogde inspanning voor de aanleg van duurzaam veilige infrastructuur.  In de komende 5 jaar wenst de SP dat 7,5 miljard frank extra wordt geïnvesteerd in veiligheid op de weg. Dit moet leiden tot een vermindering van het aantal verkeersslachtoffers met één derde. Dit wordt gerealiseerd door een gezamenlijke aanpak op alle beleidsniveaus: federaal, gewestelijk, provinciaal en gemeentelijk. De maatregelen die daarvoor nodig zijn worden gebundeld in het programma RITA(A), dat staat voor Reglementering uitvoeren, Investeren in infrastructuur, Toezicht op de naleving, Accurate afhandeling, en Afspraken en coördinatie.  Reglementering uitvoeren  Door de versoepeling van de reglementering op de invoering van de zone 30, moet tegen het einde van de volgende gemeentelijke legislatuur in 2005, de snelheid van 30km per uur de norm zijn in alle verblijfsgebieden. Tegen 2003 moeten minstens alle schoolomgevingen in verblijfsgebieden als zone 30 zijn ingesteld.  Alle vrachtwagens en autocars moeten ook verplicht worden uitgerust met een black box of zwarte doos die, net zoals bij vliegtuigen, de gegevens registreert van de laatste ogenblikken vóór een ongeval.  Tot slot wil de SP dat de kennis van de wegcode en de principes van verkeersveiligheid - inclusief de theoretische proef voor het behalen van het rijbewijs - deel gaan uitmaken van de opleiding in het secundair onderwijs.  Investeren in veilige verkeersinfrastructuur  Tegen eind 2003 moeten in Vlaanderen de 125 meest gevaarlijke doortochten in de dorps-  en gemeentekommen heraangelegd zijn. Aldus wordt bewust gekozen voor investeringen in veiligheid op bestaande wegen.  Er wordt 250 miljoen per jaar - het dubbele van nu - uitgetrokken voor de aanleg van veilige schoolomgevingen. Elk jaar worden telkens 50 gevaarlijke schoolomgevingen aangepakt.  In dezelfde periode moeten in Vlaanderen ruim 1.200 kilometer veilige, afgescheiden fietspaden aangelegd worden. In het kader van de aanleg en uitbouw van lokale fietsverbindingen en bovenlokale fietsroutenetwerken, zullen jaarlijks een 50-tal fietspadenprojecten worden uitgevoerd. Elke woonzone of industriegebied wordt aldus aangesloten op een veilig fietspad.  Eveneens tegen eind 2003 heeft het Vlaams gewest een maximale inspanning geleverd door elk jaar 50 zwarte punten en zones weg te werken.  Toezicht op de naleving  Al die investeringen moeten maximaal aansluiten bij het gestelde doel van meer verkeersveiligheid en minder verkeersslachtoffers. Daarom moeten de lokale politiediensten, met de hulp van de federale overheid, preventieve en repressieve controles organiseren op de naleving van de snelheid, in het bijzonder waar zones 30 zijn ingesteld. De resultaten worden publiek gemaakt.  We willen een uitbreiding van het systeem van stadswachten naar de gemeenten zonder veiligheids- of preventiecontract. De opdrachten van deze stadswachten worden uitgebreid in  het kader van de verkeersveiligheid. Tegen 2000 zijn alle stadswachten opgeleid tot  gemachtigde opzichters. De opdrachten van deze opzichters worden uitgebreid naar de begeleiding in het verkeer van groepen bejaarden en mensen met een handicap.  Accurate afhandeling  Heel wat minder gevaarlijke verkeersovertredingen kunnen administratief en versneld  afgehandeld worden zonder tussenkomst van de politiediensten of de parketten. Parketten kunnen zich dan richten op andere vormen van criminaliteit en politiediensten kunnen zich richten op het echte politiewerk. De verkeersovertredingen zullen in diverse nieuwe  categorieën worden heringedeeld.  Het hele vervolgingsbeleid op het vlak van verkeer moet uniform worden gemaakt. Daarenboven moeten de parketten en rechtbanken volop gebruikmaken van de zwaarste straffen voorzien in de wet om zware verkeerscriminaliteit hard aan te pakken, zodat de verkeersveiligheid er fors kan op vooruitgaan.  Afspraken maken  Zoals blijkt uit de veiligheidsmonitor, stoort de bevolking zich in ernstige mate aan allerlei vormen van verkeersoverlast zoals snelheidsovertredingen en verkeersagressie. Het geïntegreerde federale, regionale en lokale veiligheidsbeleid, dat sinds 1992 nagestreefd wordt in de veiligheids- en preventiecontracten, moet dan ook uitgebreid worden tot 'verkeersveiligheid'.  Dit slaat op concrete projecten zoals de aanpak van gevaarlijke situaties via verkeerstechnische en infrastructurele maatregelen (bijvoorbeeld uitvoering en opmaak van mobiliteitsplannen, aanleg verkeersplateaus en rotondes, enz.), sensibilisering van de bevolking (bijvoorbeeld verkeerseducatie in de scholen, sensibiliseringscursussen voor oudere bestuurders, enz.) en andere beleidsmaatregelen (zoals de opleiding en aanstelling van een mobiliteitsambtenaar, verkeersbegeleiding van risicogroepen, aanleggen veilige  fietsstallingen, enz.).  Daarom krijgt de gouverneur de opdracht van de federale overheid om op provinciaal niveau het verkeersveiligheidsbeleid tussen de diverse overheden te coördineren en te stimuleren, onder meer in het kader van het provinciaal vijfhoeksoverleg. Daarvoor kan een beroep gedaan worden op kredieten die door de federale overheid ter beschikking worden gesteld.  4. 20.000 WONINGEN MEER IN DE SOCIALE HUISVESTING  De huisvestingssubsidies moeten in de eerste plaats ten goede komen aan diegenen die het moeilijk hebben op de woningmarkt: een socialistisch huisvestingsbeleid is dus boven alles een sociaal beleid.  De kost om te wonen vormt voor de meeste gezinnen de grootste post in hun budget. Het garanderen van betaalbaar wonen ondersteunt dan ook de koopkracht van de bevolking. Meer sociale woningen is dan ook belangrijk omdat ze goedkoper worden verhuurd of verkocht. De verhoging van het woningaanbod voorkomt ook mogelijke schaarste op de woningmarkt. Waar er voldoende woningen zijn kunnen de slechte huizen worden aangekocht, gerenoveerd en dan als sociale woning verhuurd of verkocht.  Het huisvestingsbeleid dat wij voorstaan moet vooral de nadruk leggen op renovatie en vervangbouw van het bestaande woningbestand.  De schaarse, nog resterende open ruimte moet maximaal beschermd worden: een socialistisch huisvestingsbeleid ondersteunt dus het beleid van een goede ruimtelijke ordening. Sociale huisvesting, sociale leningen en premies moeten vooral diegenen helpen die in of vlak bij de bestaande kernen van steden en gemeenten gaan wonen.  In de strijd tegen leegstand en verkrotting vloeien deze twee aandachtspunten ineen. Als er veel mensen slecht of te duur wonen is het onverantwoord dat er huizen leeg blijven staan. Daarnaast is het niet langer te verantwoorden dat er mensen wonen in huizen zonder een  minimale woningkwaliteit. Daarom moeten alle woningen binnen de 5 jaar voldoen aan  minimale kwaliteitsnormen. Het tegengaan van leegstand en verkrotting kan bovendien het veiligheidsgevoel verbeteren, zeker als die slechte woningen in bepaalde wijken  geconcentreerd zijn.  4.1. 15.000 extra sociale woningen op 5 jaar tijd  De volgende 5 jaar moeten er 15.000 bijkomende sociale huur- en koopwoningen komen. Dit bij voorkeur door middel van kleinschalige projecten of gemengde projecten voor huur- en  koopwoningen in of bij de kernen van steden en gemeenten. Tegelijkertijd moet het bestaande patrimonium van sociale huurwoningen worden verbeterd. Ook hier moet dus maximaal aandacht worden besteed aan de renovatie en de vervangbouw, en niet aan de grootschalige nieuwbouw.  Vermits veel bejaarden in slechte of onaangepaste huizen wonen, moet een groot aantal van deze woningen voor senioren bestemd zijn. Zo komen hun vaak te grote woningen vrij voor jonge gezinnen. De uitbreiding van dit aanbod komt direct ten goede aan de nieuwe huurders en indirect ook aan de ganse bevolking door de uitbreiding van het aanbod, waar dat nodig is.  Deze 15.000 extra woningen zijn perfect haalbaar als het huidig budget vanaf het jaar 2000 telkens met 600 miljoen frank per jaar wordt verhoogd. Dit betekent een verhoging van het huidig investeringsbedrag (waarvan 70 procent voor de huur- en 30 procent voor de koopsector) met 1,4 miljard per jaar of op 5 jaar een bijkomende investering in sociale woningbouw van 20 miljard frank. Deze bijkomende sociale woningbouw moet ook meer evenwichtig worden gespreid. Dit zal vaak betekenen meer sociale koopwoningen in de  steden en meer sociale huurwoningen in de randgemeente.  4.2. Via de sociale verhuurkantoren 5.000 private woningen renoveren  Buiten de 'traditionele' huisvestingsprogramma's willen we met een extra programma minstens 5.000 slechte huizen uit de privé-woningmarkt renoveren. Dit vooral voor de  woningen die de eigenaars (om financiële redenen of omwille van hun ouderdom) niet willen of kunnen opknappen. Deze woningen zullen worden gerenoveerd onder impuls van de  sociale verhuurkantoren (SVK's). Het aantal gesubsidieerde SVK's wordt daarom verhoogd van 12 tot 50.  Voor de verbeteringswerken aan deze woningen wordt over 5 jaar een bedrag van 3 miljard frank uitgetrokken. Na renovatie worden deze 5.000 woningen verhuurd aan gezinnen die nu slecht wonen. De huurders zullen huurpremies krijgen van gemiddeld 5.000 frank per maand, zodat deze woningen voor hen betaalbaar zijn (kostprijs 300 miljoen frank per jaar).  Met dit programma zullen niet alleen 5.000 woningen extra sociaal verhuurd worden, er worden tevens evenveel slechte woningen gerenoveerd. Tenslotte zullen langdurig werklozen in het kader van het jobgarantieplan een job aangeboden krijgen als klusjesman of -vrouw bij de sociale huisvestingsmaatschappijen of bij de sociale verhuurkantoren.  5. ONDERWIJS EN DE CULTUUR VAN HET DAGELIJKSE LEVEN  Kennis, onderwijs en cultuur worden de kernthema's van het Kennisevenement op 24 april. Daarom worden hier slechts enkele blikvangers opgesomd.  5.1. Onderwijs: de sociale zekerheid van de toekomst  De SP wil iedereen gelijke onderwijskansen garanderen en stelt een aantal maatregelen voor om de gelijke toegang tot alle onderwijsniveaus te waarborgen. We zullen méér mensen een hogere studietoelage geven en de kosteloosheid van het leerplichtonderwijs ook in de feiten realiseren, zodat alvast de financiële drempels tot het onderwijs worden weggewerkt.  Tevens willen we er voor zorgen dat geen enkele jongere nog de school verlaat zonder een aantal kwalificaties waarmee hij of zij een job kan vinden. Het modulair systeem moet ingevoerd worden, waardoor ook jongeren die geen einddiploma halen aan een werkgever kunnen tonen wat ze wél geleerd hebben. Die modules zijn meteen de basisstenen om later toch nog een diploma te kunnen halen.  Het technisch onderwijs moet alle middelen krijgen om een aantrekkelijke en kwaliteitsvolle opleiding te geven. Een technologiefonds waarin de overheid en de werkgevers bijdragen moet onze technische scholen de modernste uitrusting bieden.  Iedereen moet toegang hebben tot de nieuwe media. De scholen moeten daarom goed uitgerust zijn, de leerkrachten degelijk opgeleid om te werken met informatica, en de toegang tot internet moet voor iedereen goedkoper en gemakkelijker kunnen.  En omdat je geen goed onderwijs kan volgen in een aftands schoolgebouw, wil de SP een extra inspanning voor de bouw en renovatie van schoolgebouwen.  5.2. Cultuur als versterking van het sociaal weefsel  Kunst en cultuur vormen de rode draad door het sociale weefsel van onze samenleving. Ze  dragen bij tot de zelfstandigheid, de weerbaarheid en de kritische zin van de mensen. Kunst en cultuur moeten de samenwerking en de verdraagzaamheid in onze samenleving versterken.  Iedereen moet kunnen deelnemen aan het sociaal en cultureel leven. Dat is geen luxe, maar een recht. Wij willen bouwen aan een bruisend cultuurleven dat het gemeenschapsgevoel versterkt, zodat iedereen de eenzaamheid kan doorbreken en zich overal veilig kan voelen. Wij zullen de komende jaren dan ook de sociaal-culturele dynamiek in de wijken stimuleren,  via samenwerkingsprojecten tussen culturele centra en wijkcentra, tussen socio-culturele organisaties van velerlei slag, tussen wijkbewoners en kunstenaars die het sociaal beter  willen hebben. Grijs beton moet kleur krijgen. Wijkateliers, straattoneel, kunst op straten en pleinen, moeten kunst en cultuur dichter bij de mensen brengen. Het sociaal-cultureel werk moet zich voortdurend aanpassen, om aan eigentijdse vormen van sociaal engagement, permanente vorming en culturele participatie tegemoet te komen. Via een netwerk van initiatieven moet het sociaal-cultureel werk een actieve rol spelen in de permanente vorming, die voor iedereen ruimte moet scheppen om zich te ontplooien. Culturele armoede en sociale uitsluiting moeten op die manier samen aangepakt worden.  6. MILIEU ALS BRON VAN WELVAART, WERK EN  GEZONDHEID  Milieu en natuur zijn essentiële onderdelen van de samenleving die wij als SP verdedigen. De kwaliteit van lucht, water en bodem, de toestand van natuur en landschap, de kwaliteit van ons voedsel en onze leefomgeving in het algemeen, bepalen in belangrijke mate de kwaliteit van het leven.  Aandacht voor natuurbehoud en een gezonde leefomgeving sluit dan ook onmiddellijk aan bij ons denken rond solidariteit, rechtvaardigheid en gelijkheid. Een goede leefomgeving mag geen privilege zijn van diegenen die het zich kunnen permitteren om ver van een afvalverbrandingsoven of verkeersknooppunt te wonen. Kwaliteitsvolle natuur is voor ons niet het recht van zij die over voldoende middelen beschikken om een huisje in de Provençe te kopen, elk verlof een hotelvakantie in een Parc Naturel in Frankrijk door te brengen of op het platteland een oude hoeve aan te kopen om die in te richten als buitenverblijf.  Net als ieder mens recht heeft op een rechtvaardig loon, onderwijs, gezondheidszorg en sociale bescherming, zo heeft ieder mens recht op een gezond milieu, gezond voedsel en voldoende natuur.  De jongste maanden hebben meerdere wetenschappelijke rapporten de aandacht gevestigd op de link tussen milieuvervuiling en de volksgezondheid. De verbanden die in deze studies gelegd worden zijn verre van nieuw, maar ze bewijzen wel stuk voor stuk dat aandacht voor natuur en milieu veel verder gaat dan louter het beschermen van planten en dieren. Hoe belangrijk dit op zich natuurlijk ook is.  Een gezond leefmilieu is een basisrecht voor iedereen en de regering van de toekomst is er een die milieu en natuur op een ernstige en volwaardige manier binnen haar beleid inpast. De volledige uitvoering van het Ruimtelijk Structuurplan Vlaanderen, het decreet Natuurbehoud en het Milieubeleidsplan 1997-2001 zijn voor ons dan ook een evidentie. Ze  zijn in dit programma dan ook niet als actiepunt opgenomen. Zoals met andere thema's het geval is, vormt het SP-Toekomstcongres van mei 1998 het basisprogramma van de SP, in 'het Contract voor Ecologische Zekerheid voor Iedereen` werkten we 33 actiepunten uit die we in het eerste decennium van de 21ste eeuw willen hardmaken en die stuk voor stuk  prioriteiten zijn voor een rood-groene samenleving.  De milieuproblematiek in de landbouw gaat over meer dan het mestprobleem alleen, maar toch blijft de mestproblematiek één van de belangrijkste knelpunten. In Vlaanderen, net als in Nederland, is de veestapel en vooral de varkensstapel, het probleem. Zo dient het  merendeel van de varkens voor de export, maar met de mest blijven we zitten. Die mest verstikt het oppervlaktewater, verruigt de vegetatie en sijpelt in het grondwater. Het nieuwe MAP heeft de keuze duidelijk gesteld. Ofwel lukt het MAP en worden de nitraatnormen gehaald. We hopen dat. Ofwel bereiken we dat resultaat niet en moeten we naar een bron-gerichte aanpak met onder andere een inkrimping van de veestapel, een verscherping van de bemestingsnormen en een aanpassing van de uitrijregels. In 2002 moeten de  resultaten concreet geëvalueerd worden.  Een ander heet hangijzer betreft de problematiek van de bodemsanering. De meeste Europese landen, en in het bijzonder de meest geïndustrialiseerde, worden vaak op een brutale manier geconfronteerd met de aanwezigheid van (historische) bodemverontreiniging. Naast industriële activiteiten vormen openbare stortplaatsen de voornaamste oorzaken van  deze bodemverontreiniging. De voorbije jaren is het duidelijk geworden dat een  systematische aanpak van de bodemverontreiniging niet langer kan uitgesteld worden omwille van milieuhygiënische redenen. In uitvoering van het bodemsaneringsdecreet van 22  februari 1995 werd een saneringsplicht ingevoerd. Op dit ogenblik werden door OVAM reeds meer dan 5.300 potentieel verontreinigde sites geregistreerd. Dit is slechts de voorlopige score, het werkelijke aantal zal de komende jaren duidelijk worden en ligt vermoedelijk veel hoger. Om de sanering van historische bodemverontreiniging financieel haalbaar te maken, moet een Bodemsaneringsfonds op gemeenschappelijke basis worden opgericht, aangevuld met een gedeeltelijke bijdrage van overheidswege.  Drie van de 33 actiepunten willen we hier extra in de rood-groene verf zetten: 'meer ruimte voor natuur', 'alternatieven voor kernenergie', en 'de ontmoediging van het pesticidengebruik'.  6.1. 1000 jobs voor 14.000 ha groen voor 100.000 bezoekers  De Hoge Veluwe en als het eventjes kan de Ardeche: je kan er van de rust en de natuur genieten, urenlang wandelen en dan de benen onder tafel schuiven voor het beste uit de streek.. Het zijn zalige momenten. Alleen is dat niet voor iedereen weggelegd. Te ver weg of het is gewoon te duur om er te geraken. Ondertussen kampen tienduizenden kinderen in onze steden met astma. De stress op het werk laat iedere week zijn sporen na. De agressie in het verkeer neemt toe. Een goede portie rust en natuur zou velen goed van pas komen.  Van de Westhoek tot het Maasland heeft de natuur een stevige opknapbeurt en een extra  portie bescherming nodig. Het Ruimtelijk Structuurplan Vlaanderen voorziet alvast tegen 2007 een forse uitbreiding van het bosgebied en van het natuur- en reservaatgebied op de gewestplannen: het bosgebied zou moeten uitbreiden van 43.000 ha naar 53.000 ha en het natuur- en reservaatgebied van 112.000 ha naar 150.000 ha. Samen komt er dus 48.000 ha bos- en natuurgebied bij.  Die uitbreiding van het bos- en natuurgebied moet zowel groen als sociaal ingekleurd  worden. Door natuurontwikkeling moet de natuur nieuwe kansen krijgen: planten en dieren moeten de ruimte krijgen om een rijke verscheidenheid aan leven in stand te houden. Die  verscheidenheid is een voorraad van mogelijkheden, een levensverzekering voor de  toekomst van de mens.  Bos en natuur moeten beschermd worden, maar daarom nog niet over heel de lijn afgeschermd worden. Bos- en natuurgebieden vervullen hun sociale rol van natuurbeleving, natuureducatie, natuurrecreatie en plattelandsontwikkeling des te beter naarmate ze op een verantwoorde manier worden ontsloten. Heel wat natuurgebieden zijn moeilijk te vinden of hebben weinig of geen gemarkeerde wandelpaden. De ontsluiting van bos- en natuurgebieden mag zeker geen elitaire aangelegenheid worden. Een goed beheer met een netwerk van natuurcentra, wandelpaden en ervaringsrijke gidsen moeten de bos- en  natuurgebieden ook toegankelijk maken voor de gewone mensen die er even opuit willen.  Meer natuur kan op die manier meteen meer banen opleveren: bosopzieners, landschapswachters, groenarbeiders, educatieve medewerkers, biologen en ingenieurs,  kunnen hier samen met de duizenden vrijwilligers prachtig werk leveren. Als we de natuur  haar werk laten doen, kunnen arbeid en milieu best samengaan.  Opdat de natuur haar werk zou kunnen doen, stellen we een pakket van drie concrete acties voor:  De Vlaamse overheid, de provincies en de gemeenten moeten - rekening houdend met de verschillende types natuurgebieden - evenwichtige beheersovereenkomsten afsluiten met de natuurverenigingen, boseigenaars, landbouwers, horeca en vrije tijdsverenigingen om tot een duurzaam natuurbeheer, een milieuvriendelijke landbouw en een natuurgerichte  recreatie te komen.  Van nu tot 2004 moeten er ten minste 14.000 ha bos en natuur aangekocht worden, ofwel rechtstreeks door de Vlaamse overheid, de provincies en de gemeenten ofwel door de erkende natuurverenigingen die daarvoor gesubsidieerd worden.  Voor de ontwikkeling en het beheer van de bos- en natuurgebieden en de regionale landschappen in Vlaanderen moeten er tegen 2004 zeker duizend nieuwe jobs bijkomen. Voor het grootste deel zijn dat jobs voor laaggeschoolden, die met een goede omkadering en sociale begeleiding knap werk kunnen leveren.  6.2. Kernenergie: werk maken van alternatieven  Kernenergie levert in ons land zowat 50 procent van de elektriciteitsproductie. Tien jaar  terug werd onder impuls van de SP een bouwstop aangekondigd voor nieuwe kerncentrales.  Maar gezien de beperkte levensduur van een kerncentrale (in theorie maximum 30 jaar) moeten op korte termijn belangrijke beslissingen genomen worden rond de  elektriciteitsproductie in ons land.  Wij kiezen voor een geleidelijke maar zekere sluiting en ontmanteling van de huidige kerncentrales. Wij beschouwen kernenergie als een niet duurzame energievorm, omdat er  geen sluitende garanties bestaan omtrent de veiligheid van de installaties en vooral ook omwille van de problemen voor het bergen van het afval. Maar afbouwen van kernenergie betekent voor de SP vooral concreet werk maken van alternatieven, van duurzame energie.  Een ecologisch verantwoorde en veilige energievorm is warmte-krachtkoppeling. Bij deze vorm van energieproductie gaat men elektriciteit opwekken en tegelijkertijd de warmte die daarbij vrijkomt nuttig gebruiken. Het rendement van deze installaties ligt tot 2 keer hoger dan bij de grote klassieke elektriciteitscentrales. In Nederland draait reeds 30 procent van de  elektriciteitsproductie met succes op warmte-krachtkoppeling. Bij ons amper 7 procent.  Via een actief programma willen we dergelijke installaties stimuleren door:  de subsidies voor industrieterreinen en deze in het kader van de expansiewetgeving fors te verschuiven in functie van een geïntegreerde energievoorziening;  per provincie demonstratieprojecten op te zetten in het kader van met warmte-krachtkoppeling uitgeruste sociale woonwijken;  de aanmoedigingsmaatregelen te versterken in het kader van de bouw en verbouwing van grote kantoorgebouwen en ziekenhuizen.  Maar ook op het vlak van de 'hernieuwbare energievormen' (o.m. wind- en zonne-energie) hinkt ons land zwaar achterop. Momenteel wordt slechts één procent van de  elektriciteitsproductie uit hernieuwbare energie gehaald. Het technisch realiseerbaar aandeel van deze milieuvriendelijke en onuitputtelijke energiebronnen is nochtans veel groter dan doorgaans wordt aangenomen. Onder meer door het invoeren van fiscale stimulansen, het invoeren van normen voor hernieuwbare energie voor energieleveranciers en het voeren van  een intensieve informatie- en sensibliseringscampagne naar de bevolking toe, willen we daar werk van maken.  6.3. Pesticidengebruik: minder is beter  Duurzame landbouw betekent in minimale zin een zo laag mogelijke inzet van chemische productiemiddelen zoals kunstmest en bestrijdingsmiddelen. Het gebruik van  bestrijdingsmiddelen in de beroepsland- en tuinbouw, maar ook bij particulieren, blijft enorm hoog. Een aantal uiterst gevaarlijke pesticiden zijn weliswaar reeds een tijd verboden, maar een reeks andere bestrijdingsmiddelen en vooral ook de omvang van het gebruik, zorgen nog altijd voor een enorme milieulast. De resultaten van wetenschappelijk onderzoek naar de verspreiding van pesticiden in drink- en grondwater en inzake residu's in het voedsel, zijn zeer verontrustend. Uit dit onderzoek komt onder meer naar voor dat in heel Europa pesticiden in rivieren, kustwateren, oppervlakte- en grondwater worden aangetroffen in concentraties die de drinkwaternorm ernstig overschrijden.  Er is dringend nood aan meer onderzoek naar de effecten van het pesticidengebruik op leefmilieu en volksgezondheid. Van een reeks producten zijn er op het huidige moment reeds voldoende wetenschappelijke argumenten om een reeks bestrijdingsmiddelen te verbieden, gezien hun toxiciteit en omwille van hun impact op de menselijke immuniteit en vruchtbaarheid. Wij willen dan ook dat er zo snel mogelijk werk wordt gemaakt van een verbod op die schadelijke substanties.  Maar ook rond het terugdringen van het gebruik van de overige producten kan nog heel veel gebeuren. Uit de praktijk blijkt dat de ene land- of tuinbouwer drie keer zo veel bestrijdingsmiddelen gebruikt dan de andere. In het milieubeleidsplan 1997-2001 werd vooropgesteld om de totale hoeveelheid bestrijdingsmiddelen tegen 2005 met minstens 50 procent tegenover 1990 te verminderen. Een dergelijke doelstelling vraagt een actief beleid. We pleiten ervoor om deze doelstelling absoluut aan te houden. Er is daarom dringend nood aan een pesticidenreductieprogramma om een dergelijke belangrijke reductie te bereiken.  Het is duidelijk dat de drinkwaterkwaliteit, de volksgezondheid en de milieukwaliteit in het algemeen, er alle belang bij hebben om het gebruik van pesticiden verder terug te dringen. Het stimuleren van een duurzamer land- en tuinbouw is hierbij erg belangrijk, maar ook het invoeren van een zwaardere belasting op het gebruik van alle bestrijdingsmiddelen is een instrument om het gebruik van pesticiden terug te dringen. De overheid moet in het beheer van het openbaar domein het voorbeeld geven.  Schone landbouw is het mooiste label dat de land- en tuinbouw zich kan wensen. De landbouwsector heeft er dan ook alle belang bij om het gebruik van bestrijdingsmiddelen  7. IEDEREEN IS VAN DE WERELD  Op reis gaan, het tv-journaal, een avondje kokkerellen,... het buitenland is nooit veraf. Toch  staan we zelden stil bij de mensen achter die glimmende brochures en geurende kruiden. En die tv-beelden tonen ons vooral een wereld van kommer en kwel. Velen kijken dan ook met enig argwaan naar die wereld rondom ons.  Ook Europa blijft voor velen nog steeds een onbekend gegeven. Nochtans is hier de voorbije jaren het een en het ander gerealiseerd. De Europese samenwerking die wij kennen, is een uniek gegeven in de wereld. Die samenwerking geeft ons recht op een duurzame vrede en biedt grote mogelijkheden op economisch vlak. De volgende halte is echter sociaal Europa. En daar willen we werk van maken: een Europa met een menselijk gezicht, een Europa dat de strijd tegen de armoede krachtdadig aangaat.  Dat Europa is voor ons ook het beste antwoord op de zogenaamde globalisering. Iedereen neemt het woord 'globalisering' in de mond, maar niemand weet het goed te duiden. De tastbare gevolgen ervan schrikken de mensen vaak af. Bedrijven die 'hier' sluiten en 'ginder' goedkopere oorden opzoeken. Europese samenwerking biedt de kans om nieuwe sociale spelregels af te spreken.  Niet alleen in Europa, maar in de hele wereld moet de strijd tegen de armoede bovenaan op de agenda komen. Internationale organisaties hebben het rekensommetje gemaakt: de absolute armoede in de wereld is te bannen en hoeft niet noodzakelijk veel te kosten. De SP  wil de ontwikkelingslanden helpen het recht op ontwikkeling waar te maken. Dit betekent niet dat die ontwikkeling elke sociale regelgeving kan negeren. Dat is de dubbele uitdaging die de SP wil aangaan.  7.1. Een armoedenorm in Europa  Meer dan 60 miljoen mensen in de Europese Unie, dit is ongeveer 17 procent van de bevolking, moeten leven van een inkomen dat lager is dan de helft van het gemiddeld inkomen in hun land. Deze mensen leven in armoede. Dit komt overeen met de ganse bevolking van een grote lidstaat als Frankrijk, Italië of Engeland. Meer dan 3 miljoen mensen - dat is de helft van Vlaanderen - leven in de Europese Unie zonder een vast dak boven hun hoofd, terwijl 15 miljoen mensen - anderhalve keer de bevolking van België - moeten leven in te kleine, ongezonde woningen of krotten.  Dit is voor socialisten onaanvaardbaar. Zowel de Europese Unie als de Lidstaten moeten zich engageren om deze schande uit te wissen. Daarvoor moeten er keuzes gemaakt worden over het Europa dat wij willen.  Dankzij de inspanningen van de socialisten in de Europese regeringen, in de Europese Commissie, er de druk van het Europese Parlement waar de socialisten de grootste en meest homogene fractie vormen, kwamen er voorstellen om werk te maken van een Europees werkgelegenheidsbeleid. Nu de socialisten en sociaal-democraten in 13 van de 15 Lidstaten aan het bewind zijn en de meerderheid van de Europese ministerraden uitmaken, kunnen  deze voorstellen ook effectief worden uitgevoerd.  Maar daarmee zijn we nog niet waar we willen zijn. Werkgelegenheid biedt kansen op maatschappelijke integratie, maar zonder een degelijke en performante sociale bescherming is een samenleving van echte gelijke kansen een ijdele wensdroom. De SP wil werk maken van werk én van sociale zekerheid.  De weg naar de euro voerde langs bindende en strenge criteria. Alle Lidstaten deden inspanningen om de 3 procent norm van Maastricht te respecteren. Wat kon voor de euro moet ook voor het sociale kunnen. De SP pleit voor de instelling van een Europese armoedenorm, naar analogie met de Maastrichtnorm.  Indien de Europese Unie en de Lidstaten zich ertoe verbinden om het aantal mensen dat met een inkomen van minder dan de helft van het landsgemiddelde moet rondkomen, terug te voeren tot het gemiddelde van de drie best presterende landen, dan zou de armoede in Europa met één derde of met 20 miljoen mensen afnemen.  Zulk een verbintenis betekent dat er initiatieven worden genomen door de Europese Unie én door de Lidstaten om deze armoedenorm binnen een redelijke termijn te bereiken. Dit zou - net als voor de werkgelegenheid het geval is - kunnen gebeuren door middel van Europese richtsnoeren voor de sociale bescherming. In 1992 heeft de Raad van de Europese Unie reeds vrijblijvende aanbevelingen over de sociale bescherming aangenomen. Deze aanbevelingen moeten verder worden geconcretiseerd en aangevuld met Europese  initiatieven. Een Europese armoedenorm is een zeer ambitieus idee, dat niet in één dag kan gerealiseerd worden. Maar concrete stappen kunnen nu al gezet worden.  7.2. Kindermishandeling overal strafbaar maken  Dankzij de SP is een Belg die in het buitenland een kleine jongen seksueel misbruikt sinds  1995 strafbaar. Waarom zou diezelfde persoon dan vrijuit mogen gaan als hij of zij kinderen  slavenarbeid laat verrichten? We willen de Belgische wetgeving dan ook uitbreiden om de  sociale basisrechten van iedereen, overal in de wereld, te garanderen. Kinderarbeid,  dwangarbeid, discriminatie bij tewerkstelling en het schenden van syndicale rechten zijn nergens toelaatbaar. Wij kunnen niet aanvaarden dat sociaal beschermde jobs ingeruild worden tegen jobs met 19de-eeuwse arbeidsomstandigheden. Mensen in arme landen noch wij hebben hier baat bij.  Een textielfabriek in Cambodja: om te mogen werken moeten jonge meisjes het drievoud van een maandloon neertellen. Dit 'entreegeld' levert hen een job op met een laag loon en een hoog aantal gepresteerde overuren. De sociale basisrechten worden nog steeds op grote  schaal met de voeten getreden. Landen met een uitgebouwd sociaal beschermingssysteem  worden in toenemende mate bedreigd met sociale dumping. Multinationale ondernemingen zetten werknemers in ontwikkelingslanden aan het werk tegen vaak erbarmelijke arbeidsvoorwaarden. Half autoritaire regimes gooien soepele arbeidsvoorwaarden op tafel als troefkaart voor economische ontwikkeling.  Iedereen heeft dus baat bij een minimum aan sociale bescherming. De vijf basisrechten van de Internationale Arbeidsorganisatie (verbod op kinderarbeid, verbod op dwangarbeid, verbod op discriminatie bij tewerkstelling, het recht op syndicale vrijheid en op collectieve onderhandelingen) hebben dankzij de sociale en politieke ontvoogding van de arbeidersbeweging hun weg gevonden in de Belgische wetgeving.  Wij willen dat de Belgische wetgeving het mogelijk maakt om schendingen van de sociale basisrechten universeel of `extra-territoriaal' strafbaar te maken. Een dergelijk wetgevend initiatief is een belangrijk signaal naar alle Belgische en andere investeerders dat het voor ons menens is met de sociale rechten van iedereen. Kindermishandeling is nergens aanvaardbaar. Hier niet en ginder niet. Voorts willen wij met die uitbreiding van de wetgeving een eerste concrete bijdrage leveren tot een regelgevend kader voor sociaal verantwoord economisch verkeer op wereldvlak. Wij willen niemand buiten spel laten. De wereld is van iedereen.  7.3. Schuldaflossing: een hefboom voor ontwikkeling  Niet alleen België heeft schulden. Alle Lidstaten van de Europese Unie moeten hun openbare financiën gezond maken. Vaak vergeten we echter dat ook de ontwikkelingslanden een torenhoge schuldenlast meedragen. Vele ontwikkelingslanden verwerven zelfs te weinig inkomsten om hun schulden terug te betalen. Met name voor de armste landen is afbetaling  van al hun schulden onbegonnen werk. De landen in zwart Afrika betalen vier keer zo veel  aan rente en schuldaflossing als aan gezondheidszorg. De schuldencrisis is dus voor vele ontwikkelingslanden een hinderpaal voor hun economische en sociale ontwikkeling.  Dat ze maar voor hun eigen deur vegen, zullen velen denken. We mogen echter niet vergeten dat de ontwikkeling van Europa dankzij het Marshallplan tot stand kwam en dat Duitsland in 1953 kon rekenen op een gulle schuldherschikking. Dit terwijl de Duitse schuld zes keer kleiner was dan die van de armste landen nu. Daarom willen wij dat de Belgische internationale samenwerking jaarlijks 500 miljoen frank bijkomende middelen krijgt voor schuldaflossing. Die schuldaflossing moet echter gepaard gaan met sociale investeringen in de begunstigde landen, met de nadruk op onderwijsprojecten en gezondheidszorg. Wie oog heeft voor de zwaksten in de samenleving, kan van ons rekenen op een vermindering van de schuldenlast. Zo neemt iedereen zijn verantwoordelijkheid.  8. ACTIEPLAN RESPECT  In een maatschappij waarin de toekomst van iedereen is, hebben onrecht en ongelijkheid geen plaats. De actie van de SP moet daarom alle vormen van ongelijkheid en onrechtvaardigheid bestrijden. Toch kunnen we ons daar niet toe beperken. Als we dieper graven moeten we vaststellen dat een aantal nefaste maatschappelijke mechanismen aan het werk zijn. Iedereen aanvaardt vandaag de dag dat onze economie in zekere mate de vrije markt nodig heeft. Maar het aanvaarden van de vrije markt mag niet leiden tot het aanvaarden van een ongebreideld concurrentiedenken, van ongecontroleerde flexibiliteit, van de 'ik koop, dus ik ben'-mentaliteit.  Daarom moeten we van onze maatschappij weer een samenleving maken. Een  samenleving waar collectieve en individuele belangen tegen elkaar\ afgewogen worden, waar  de overheid de bakens zet en de vrijheid creëert, zodat iedereen zijn eigen leven in sociale  samenhang vorm kan geven, maar daar dan ook voor verantwoordelijk is. Om dit te bereiken werkten we het Actieplan Respect uit. Want respect is waar het in onze maatschappijvisie om  draait. Respect voor elk ander mens, wat of wie hij of zij ook moge wezen. Respect voor de vrijheid en de rechten van de anderen. Respect opent de weg naar vrijheid, maar stelt ook  grenzen aan de individuele vrijheid. Respect betekent ook dat het algemeen belang primeert boven het particulier belang.  Wanneer we respect hanteren als een scharnierelement in de opbouw van ons actieplan,  betekent dit dat we er naar streven fundamentele rechten van de mens te garanderen (vrijheid, privacy, sociale ontplooiing,....) maar ook dat we durven fundamentele plichten vast te leggen. Een actieplan respect is daardoor noodzakelijkerwijze ook een charter van basisrechten en basisplichten.  Het Actieplan Respect vertrekt vanuit het uitgangspunt dat preventie de basis moet blijven vormen van een goed beleid. Repressie komt altijd te laat, het onheil is dan al geschied. Toch gaan we in het Actieplan niet verder in op het preventieve luik: de laatste jaren is er  heel wat op stapel gezet. Met resultaat, in veel gevallen. Maar gezien juist op andere terreinen de voorbije jaren minder is gebeurd, gaan we het vooral over die andere acties hebben.  Die andere acties bestrijken tal van onderwerpen: van het Gemeentelijk Contract tegen overlast en het investeren in verwaarloosde gebouwen, over de rol van de huisagent in het veiligheidsbeleid en de bestrijding van de jeugddelinquentie, tot het bestrijden van de georganiseerde misdaad en alle andere vormen van uitbuiting. Eén punt uit het Actieplan willen we speciaal toelichten: het nooit aanvaarden van geweld.  8.3. Geweld kan nooit door de beugel  Naast het preventief of administratiefrechtelijke bestraffen van misdrijven, blijft er natuurlijk het strafrechtelijke luik tegen klassieke misdrijven, die we kunnen omschrijven als geweldmisdrijven: aanranding, inbraak, diefstal, en andere vormen van geweldpleging. Ten opzichte van deze misdrijven achten wij het noodzakelijk dat altijd wordt opgetreden. Geweldsmisdrijven tasten de kern van het 'mens-zijn' aan. Zowel fysisch als psychisch laten geweldmisdrijven bij de slachtoffers diepe sporen na, en kunnen daarom niet ongestraft blijven. Vaak wordt tegen sommige geweldmisdrijven niet opgetreden, ook al zijn de daders bekend. Wij vinden dat dit niet langer kan. Er moet steeds tegen geweldmisdrijven opgetreden worden. Wanneer de daders bekend zijn, staan er drie actiemogelijkheden open.  Het toepassen van het herstelrecht, waarbij het onrecht van het slachtoffer wordt hersteld. Zeker bij kleinere delicten moet de afhandeling meer op het herstellen van het onrecht tegenover het slachtoffer gericht worden. Concreet betekent het herstelrecht dat actief wordt gestreefd naar een herstel van het onrecht en dat er bijgevolg in sommige gevallen geen klassieke of alternatieve vervolging mogelijk is. Dergelijke aanpak vergt wel een grotere inzet van herstelbemiddelaars.  De tweede reactie is de alternatieve sanctie. Vooral voor jongeren is dit aangewezen. Momenteel bevinden alternatieve sancties zich nog in een experimenteel stadium: er zijn te weinig projecten, onvoldoende begeleiders en de parketmagistraten hebben onvoldoende tijd om het ernstig te doen. Daarom moeten alternatieve sancties effectief uitgebouwd worden met jaarlijks 200 miljoen extra middelen. Dit geld moet, samen met de bestaande middelen, gegroepeerd worden in 'alternatieve sanctiebureaus' die per arrondissement de programma's vormgeven.  De derde reactie is het uitspreken van een 'klassieke' straf, de vervolging. Vandaag leveren die een nogal onduidelijk resultaat op. Zo worden korte gevangenisstraffen meestal niet  uitgevoerd. We pleiten niet voor korte gevangenisstraffen, maar als ze uitgesproken worden  moeten ze inzake geweldmisdrijven ook uitgevoerd worden. Ook de tijdsfactor is van groot belang. Na een bekentenis moeten gewelddelicten, als er geen voorlopige hechtenis is, binnen de maand afgehandeld worden, ofwel via herstelbemiddeling ofwel - als het voor de rechter komt - via een vonnis of een alternatieve sanctie.  8.2. Wordt vervolgd  Volgens de SP moet in het vervolgingsbeleid prioriteit gegeven worden aan economische en vermogenscriminaliteit, aan de bestrijding van milieuvervuiling, aan inbreuken op de sociale wetgeving en aan het wegnemen van het subjectieve onveiligheidsgevoel.  9. JONGERENPACT  De jongeren - verenigd in de Jongsocialisten en Rosa, de vernieuwingsbeweging onder impuls van Steve Stevaert - hebben hun visie en hun accenten duidelijk naar voren geschoven in het Jongerenpact. Dit Pact kwam tot stand op het Jongerencongres van 13 maart 1999, en is opgebouwd rond volgende thema's: ruimte om jong te zijn, het recht om je te kunnen verplaatsen, het recht op een toffe school, werk op maat, radicale democratie, duurzame ontwikkeling, Europa en de Wereld, en solidariteit is niet ouderwets.  Deze thema's werden in concrete actiepunten vertaald. De SP vindt in het Jongerenpact een eigentijdse, soms eigenzinnige invulling van wat het socialisme voor jongeren kan zijn. Daarom engageert de SP zich om de actiepunten van het Jongerenpact als belangrijke eisen mee te nemen naar de regeringsonderhandelingen.  Dit is geen vrijblijvende belofte: het resultaat van de inzet van de SP voor het Jongerenpact moet kunnen geëvalueerd worden. Bovendien moet er over de concrete uitwerking van de actiepunten verder gediscussieerd worden. Daarom zal de SP een contactcommissie oprichten waarin 4 mensen van de SP en 4 mensen van Rosa en de Jongsocialisten zullen zetelen. Minstens om de drie maanden zullen zij over de uitvoering van het Jongerenpact discussiëren en er een openbaar verslag over uitbrengen.  10. STAATSHERVORMING  Zoals voor alle andere thema's geldt ook inzake de staatshervorming dat de resoluties van het SP-Toekomstcongres onverkort geldig blijven. De SP wil geen hervorming om de hervorming, maar is bereid om de discussie aan te gaan over elke institutionele aanpassing waardoor de mensen op een meer doelmatige manier kunnen worden gediend. De interpersoonlijke solidariteit blijft het basisprincipe voor onze houding inzake sociale zekerheid.
