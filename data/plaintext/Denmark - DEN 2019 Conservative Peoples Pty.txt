Vores politik
Det Konservative Folkeparti er en sikker borgerlig stemme for dig og for Danmark.
For et samfund i balance med mere frihed, tryghed og ansvarlighed.
Hjælp og omsorg, når du har brug for det
Du skal føle dig tryg.
Derfor skal vores sundhedsvæsen tilbyde behandling i verdensklasse.
Personalet skal have bedre tid til dig, og der skal være praktiserende læger nok i dit lokalområde.
Vi arbejder for:1 At du har en læge i nærheden af dig
2 En røgfri fremtid for vores børn
3 Korte ventelister
4 Mere tid til den enkelte patient
En læge i nærheden af dig
Vores egen læge er en afgørende del af vores sundhedsvæsen.
For den praktiserende læge skaber tryghed, og kender din sygdomshistorik.
Desværre står over 100.000 danskere i dag uden fast familielæge – og 200.000 vil miste deres familielæge de næste tre år, hvis vi ikke gør noget.
Derfor arbejder vi for at alle har en praktiserende læge i nærheden.
Derfor vil vi:    Uddanne 100 flere praktiserende læger årligt.
Øge antallet af lægepraksisser i hele landet.
Gøre det lettere for praktiserende læger at investere i mere sundhedspersonale.
En røgfri fremtid for vores børn
Vi skal beskytte vores børn bedst muligt mod kræft og alvorlige sygdomme.
Desværre begynder 40 børn under 18 år hver dag med at ryge.
Og cirka hver tredje unge ryger forventes at dø på grund af rygning, hvis de forsætter med at ryge videre som voksne, ifølge Kræftens Bekæmpelse.
Voksne har ret til at bestemme over deres eget liv, men børn og rygning hører ikke sammen.
Derfor vil vi:    Indføre røgfri skoletid for alle under 18 år i hele landet.
Hæve afgiften på cigaretter, så en pakke koster 60 kroner.
Forbyde køb af tobak på vegne af mindreårige.
Korte ventelister
Ventetiden på hospitaler kan betyde forskellen mellem liv og død.
Vi har siden 00’erne reduceret de faretruende lange ventelister på operationer fra 90 til 42 dage.
Det går den rigtige vej i Danmark, men vi er ikke i mål.
Der er stadig store geografiske forskelle på, hvor lang ventetid du har til din behandling.
182 flere kvinder ville have fået behandling til tiden, hvis Region Hovedstaden havde været lige så gode til at behandle brystkræft som Region Syddanmark.
Vi arbejder videre for kortere ventelister i hele landet.
Derfor vil vi: Beholde behandlingsgarantien på 30 dage.
Skabe et nyt styringssystem for sundhedsvæsenet, der skal sikre korte ventelister i hele landet.
Mere tid til den enkelte patient
Hvis der skal være tid til en god og omsorgsfuld behandling, kræver det, at der er ordentlige vilkår for vores sundheds- og plejepersonale.
Eksempelvis må unødvendige dokumentationskrav og it-problemer aldrig stå i vejen for, at personalet kan levere omsorg.
Vi ønsker at skabe gode arbejdsvilkår for sundheds- og plejepersonalet, så de kan levere den bedste pleje.
Derfor vil vi:    Fjerne unødvendigt bureaukrati, der står i vejen for sundhedspersonalets arbejde.
Ansætte flere i sundheds- og plejesektoren.
Sørge for, at ældre får mere pleje, som de selv frit kan bestemme over.
Respekt for loven og vores fælles værdier
Det danske samfund bygger på tillid.
Men ikke alle føler sig forpligtet over for vores fælles love og værdier.
Det er vigtigt, at kriminalitet har mærkbare konsekvenser.
Og så skal vi stille større krav til udlændinge om at lære dansk og forsørge sig selv.
Vi arbejder for:1 Et styrket og mere lokalt politi
2 Højere straffe til forbrydere og bedre vilkår for ofre
3 Et opgør med parallelsamfund
4 At indvandrere lærer dansk og forsørger sig selv
Et styrket og mere lokalt politi
Der skal slås hårdt og hurtigt ned på kriminalitet.
Det kræver, at politiet er til stede der, hvor kriminaliteten sker.
Derfor ønsker vi et styrket og lokalt politi.
Helt konkret ønsker vi at uddanne flere politibetjente.
Samtidig vil vi ansætte 150 ekstra politibetjente, der har lokalt politiarbejde som deres primære funktion.
Og vi vil investere i flere mobile politistationer, der skal skabe mere lokal tryghed. For vi vil gøre livet tryggere for dig – og hårdere for de kriminelle.
Derfor vil vi:    Uddanne flere politibetjente.
Ansætte flere politibetjente i hele Danmark, der hovedsageligt arbejder med lokalt politiarbejde.
Investere i flere mobile politistationer.
Højere straffe til forbrydere og bedre vilkår for ofre
Straffen for kriminalitet skal være høj og konsekvent.
For kriminelle skal føle, at deres handlinger har en klar og mærkbar konsekvens.
Samtidig er det et mål i sig selv, at personer, der har begået grove forbrydelser, sidder bag lås og slå og dermed er afholdt fra at begå ny kriminalitet.
Det handler om retfærdighed – særligt for ofrene.
Når man bliver udsat for eksempelvis vold eller voldtægt, er det statens opgave at beskytte og passe på ofrene – og fange gerningsmanden.
Det Konservative Folkeparti står altid på ofrenes side, fordi vi mener, at deres trivsel vægter langt højere end de kriminelles.
Vi ønsker bedre vilkår for ofrene og højere straffe til de kriminelle.
Derfor vil vi:    Sikre høje straffe for personfarlig kriminalitet.
Eksempelvis skal brugen af samfundstjeneste mindskes, så flere voldsmænd kommer i fængsel.
Forkorte ventetiden i straffesager.
Etablere danske fængselspladser i udlandet, så færre kriminelle udlændinge afsoner i Danmark.
Straffe bandekriminalitet hårdt
Sætte hårdt ind mod indbrud i borgernes hjem, så flere får en hård straf.
Læs mere om konservativ retspolitik her
Et opgør med parallelsamfund
Der findes i dag dele af Danmark, som ikke følger de danske love og værdier.
Bander- og rockergrupper trives i disse områder, hvor unge mennesker bliver rekrutteret til et liv på den forkerte side af loven.
Det skal vi ikke acceptere.
Vi mener, at det er ødelæggende for vores samfund, at unge drenge og piger vokser op i miljøer, hvor utryghed, manglende evne til at tale dansk, social kontrol, arbejdsløshed og kriminalitet fylder en alt for stor del af hverdagen.
Vi ønsker et opgør med parallelsamfund.
Derfor vil vi:    Give politiet mulighed for at skærpe straffen for kriminalitet begået i ghettoområder.
Sikre flere politibetjente i udsatte boligområder.
Smide kriminelle i ghettoområderne hurtigere ud af deres bolig.
Indvandrere skal lære dansk og forsørge sig selv
Hvis man kan bidrage, så skal man bidrage.
Det er én af de kerneværdier, vi har opbygget vores velfærdssamfund på – og det skal vi værne om.
Derfor skal udlændinge forsørge sig selv, når de kommer til Danmark, for vi har ikke plads til, at vores velfærdsgoder bliver opfattet som et tag-selv-bord.
Samtidig skal udlændinge lære at tale dansk.
Det skaber bedre betingelser for en vellykket integration.
Derfor vil vi:    Tvinge udsatte indvandrerbørn i danske dagtilbud, så de lærer sproget.
Forhøje kravene til indvandrere på offentlig forsørgelse, så man fremover skal arbejde 365 timer om året for at få den fulde kontanthjælp udbetalt.
Bremse tilflyttere på offentlig forsørgelse til udsatte boligområder.
Give bøde, hvis man nægter at deltage i danskundervisning.
Udvide IGU-ordningen, så den er åben for alle på integrationsydelse.
Lavere skat og virksomheder i vækst
Der skal være styr på dansk økonomi.
Du skal have mere ud af at gå på arbejde,
arveafgiften skal afskaffes,
og skatten skal lettes på bil og bolig.
Vi arbejder for:1 Lavere skat for alle i arbejde
2 Lavere boligskatter
3 Billigere og grønnere biler
4 Afskaffelse af arveafgiften
5 Virksomheder i vækst
Lavere skat for alle i arbejde
Skatten er for høj i Danmark.
Den højeste marginalskat er på svimlende 56,6 procent – og oven i det kommer momsen og andre afgifter.
Det er ganske enkelt ikke rimeligt.
Derfor vil vi lade danskerne beholde flere af de penge, de selv har tjent – både i bunden og toppen.
Det vil styrke beskæftigelsen,
øge væksten og
skabe styr på dansk økonomi.
Derfor vil vi:    Hæve beskæftigelsesfradraget med 4 milliarder kroner – så alle danskere i arbejde beholder flere af deres egne penge.
Hæve topskattegrænsen, så 200.000 færre borgere skal betale topskat.
Arbejde for en afskaffelse af topskatten og en flad skat for alle på 33 procent.
Lavere boligskatter
Vi har i vores regeringstid sænket boligskatterne med 28 milliarder kroner.
Men vi mener forsat, det skal være billigere at være boligejer i Danmark.
Derfor foreslår vi, at vi nu letter boligskatterne med 13 milliarder kroner frem mod 2027 – og på sigt vil vi gerne afskaffe de løbende boligskatter som grundskylden og ejendomsværdiskatten.
Derfor vil vi:   Lette boligskatterne med 13 milliarder kroner, hvilket svarer til en lettelse på 8.000 kroner pr. bolig.
Arbejde for en afskaffelse af de løbende boligskatter, så man først beskattes af en eventuel avance, når man træder ud af boligmarkedet.
Billigere og grønnere biler
Det skal være billigere at købe bil i Danmark.
Vi mener ikke, at du skal betale ekstra mange afgifter, når du køber bil, bare fordi du bor i Danmark.
I dag er registreringsafgiften på hele 150 procent.
Den ønsker vi at nedsætte markant – og samtidig gøre det billigere at købe en grønnere og mere klimavenlig bil.
Derfor vil vi:    Halvere registreringsafgiften på benzin- og dieselbiler fra 150 til 75 procent.
Investere 2,9 milliarder kroner i en ny lavere registreringsafgift for grønne biler (el-, hybrid- og plugin-biler).
Arbejde for en afskaffelse af registreringsafgiften, og erstatte det med en vægt- og CO2-baseret afgift på kørsel, der skal sikre hensynet til miljøet.
Afskaffelse af arveafgiften
Arveafgiften er en ren dødsskat.
For når et familiemedlem dør, skal de efterladte betale op mod hele 36 procent i afgifter.
Det gælder blandt andet for søskende, der i dag ikke betegnes som nærmeste familie – og derfor skal de betale ekstra meget i skat.
Vi mener, at det er dybt umoralsk at beskatte døde familiemedlemmer.
Derfor vil vi:    Helt afskaffe arveafgiften for private, så familier ikke længere skal beskattes, når de mister et familiemedlem.
Afskaffe arveafgiften på familievirksomheder, så familier kan lade deres virksomhed gå i arv uden at blive beskattet.
Virksomheder i vækst
Uden vores erhvervsliv var der ingen velfærd.
Derfor er bedre vækstvilkår for danske virksomheder altafgørende.
De skal sikre den velfærd, vi alle holder af og de arbejdspladser, vi har behov for.
Vi har lettet byrderne for virksomhederne i denne regeringsperiode, og det arbejde vil vi fortsætte.
Derfor vil vi:    Afskaffe selskabsskatten.
Fjerne unødvendigt bureaukrati.
Fjerne arveafgiften for familieejede virksomheder.
En god start på livet
Alle børn skal godt fra start.
Det kræver gode og fleksible dagtilbud og en folkeskole med fokus på faglighed.
For børn skal vokse op i trygge rammer og med et håb for fremtiden.
Vi arbejder for:1 Mere faglighed på ungdomsuddannelser og i folkeskolen
2 Mere tid til familien i hverdagen
3 Skoler uden mobning
4 Trygge og fleksible dagtilbud
Mere faglighed på ungdomsuddannelser og i folkeskolen
Faglighed er med til at forme de muligheder, som vores børn får senere i livet.
Uanset om man gerne vil læse på universitetet eller være håndværker, skal man have mulighed for at opfylde sin drøm.
Det starter med mere faglighed på ungdomsuddannelserne og i folkeskolen, så vores børn kan blive de bedste til det, de drømmer om.
Derfor vil vi:
Styrke fagligheden på læreruddannelsen og gøre den til en delvist akademisk uddannelse.
Sørge for, at flere lærere kun underviser i fag, som de har haft på lærerseminariet.
Holde fast i at give karakterer, så man kan bevise, hvor dygtig man er.
Mere tid til familien i hverdagen
Børn skal have tid til fritid.
Uanset om det gælder den lokale fodboldklub eller spejderforening, så skal dit barn ikke forhindres i at have fritidsinteresser på grund af unødvendigt lange skoledage.
For foreningslivet kan give noget, som skolen ikke kan tilbyde.
Og familien skal have mere tid sammen.
Samtidig har de lange skoledage i folkeskolen hverken medført højere karakterer, eller at eleverne klarer os bedre i de nationale test.
Derfor vil vi:   Gøre skoledagene kortere.
Afskaffe de tvungne lektiecaféer.
Skoler uden mobning
Børn skal være glade og have overskud til at lære.
Det kræver en folkeskole, hvor vi slår hårdt og hurtigt ned på mobning.
Ingen børn skal gå grædende hjem fra skole.
Derfor vil vi:    Give alle skoler ret til at bede forældre om at hente deres børn, hvis de bidrager til mobning og dårlig trivsel.
Sikre større krav til uddannelsessteder om at fastsætte en antimobbestrategi, der også skal omfatte digital mobning.
Sikre at forældre og børn får adgang til at klage til Dansk Center for Undervisningsmiljø, hvis skolerne ikke håndterer problemerne med mobning.
Trygge og fleksible dagtilbud
Familien skal have gode muligheder for at få deres barn passet i dagtilbuddene.
Mange familier har skæve arbejdstider, hvor det kan være svært at få hverdagen til at hænge sammen – det skal de ikke straffes for.
Tværtimod skal alle familier have en god mulighed for at få deres barn passet.
Derfor arbejder vi for trygge og fleksible dagtilbud.
Vi har eksempelvis foreslået at øge antallet af pædagoger i ydertimerne, så ingen pædagog er alene, når antallet af børn overstiger fem.
Derfor vil vi:    Sørge for, at du kan hente dit barn i dagtilbuddene, selvom du har skæve arbejdstider.
Investere i barnets første 1.000 dage blandt andet ved at ansætte flere pædagoger i dagtilbud med udsatte børn.
Vi har brug for en ny klimalov
Vi støtter op om, at Danmark skal have en ny klimalov.
Og vi har flere konkrete forslag til, hvad den skal indeholde, så vi samler hele Danmark om en grønnere fremtid.
Klima
Der er mange gode forslag til, hvad en ny klimalov skal indeholde.
Vi bakker helhjertet op om, at:
Vi skal leve op til vores forpligtelser i Paris-aftalen.
Danmark skal være foregangsland inden for grønne løsninger.
Danmark fortsat skal være en drivkraft i international klimapolitik.
Vi skal tænke klimaet ind på tværs af politikområder.
Klimarådet skal styrkes.
Der skal sættes bindende, femårige delmål mindst 15 år frem.
Men vi vil gerne gå skridtet videre.
Vi vil samle hele Danmark om en grønnere fremtid.
Derfor foreslår vi, at regeringen inviterer erhvervslivet og et styrket klimaråd til grønne trepartsforhandlinger.
Sammen skal de sætte de bindende, femårige delmål og gøre den grønne omstilling konkret.
På den måde kan hele Danmark arbejde sammen og målrettet for, at vi lever op til Paris-aftalen og reducerer CO2-udledningen.
Vi vil samle et nyt og styrket klimaråd, repræsentanter fra dansk erhvervsliv og regeringen.
Sammen skal de sikre, at vi lever op til Paris-aftalen og reducerer CO2-udledningen.
Vi kalder det grønne trepartsforhandlinger.
Søren Pape, Partiformand
Det Konservative Folkeparti er det eneste borgerlige parti, der…
… stemte for Danmarks første klimalov i 2014.
Nu ønsker vi en ny, mere forpligtende lov.
… ønsker nationale klimamål med femårige reduktionsmål femten år frem.
Mere om vores forslag
En grøn trepartsforhandling mellem erhvervslivet, regeringen og Klimarådet
Danmark står overfor at skulle levere en markant reduktion af vores CO2-udledninger.
Det kan kun lade sig gøre, hvis hele Danmark er med.
Derfor skal erhvervsliv, befolkningen og landets dygtigste klimaeksperter sammen finde ud af, hvordan vi bevæger os mod et lavemissionssamfund med netto-nuludledninger i 2050 – og før, hvis Klimarådet anbefaler det.
Klimamål er kloge milepæle.
Vi ønsker at bringe erhvervslivet, Klimarådet og regeringen sammen om trepartsforhandlinger med henblik på at levere klimabudgetter for Danmarks udledning.
Klimabudgetterne skal efter britisk forbillede sætte et tal på, hvor meget Danmark må udlede i en femårigperiode femten år frem.
Trepartsaftalerne skal derudover indeholde nationale budgetter for Danmarks CO2-udledning og dermed sætte retningen mod 2050.
Delmålene skal sætte retningen for Danmarks vej mod opfyldelsen af Paris-aftalen, og skal genbesøges hvert femte år.
Et stærkere klimaråd, der kan løfte opgaven med at udregne CO2-budgetter og tackle klimaudfordringerne sammen med regering og erhvervsliv
Klimarådet er det primære rådgivende organ for dansk klimapolitik.
Med forslaget skal klimarådet gå fra at rådgive regeringen til at kunne forhandle med den og erhvervslivet.
Klimaråddet skal have tilført flere midler, så de får de nødvendige muskler til eksempelvis at kunne udregne CO2-udregninger i forbindelse med de grønne trepartsforhandlinger.
Vores seneste grønne resultater
Vi har vedtaget en energiaftale med samtlige af Folketingets partier.
Vi opsætter tre havvindmøllepaker på tilsammen 2.400 MW.
Vi har vedtaget og gennemført de første teknologineutrale udbud mellem sol- og vindenergi, der har ført til historisk lave priser på vedvarende energi.
Vi fortsætter de teknologineutrale udbud for i alt 4,2 milliarder kroner, så vi sikrer, at vi får mest mulig vedvarende energi for de penge, vi har til rådighed.
Vi har fremmet elbilsalget ved at udskyde indfasning af en højere registreringsafgift på el- og brændselscellebiler.
Vi har sænket prisen på el, så det bliver mere attraktivt at bruge grøn strøm.
Vi har vedtaget en ny eksportstrategi, der skal fordoble eksporten af energiteknologi fra 70 milliarder i 2015 til 140 milliarder i 2030.
Vi prioriterer forskningen i energiteknologi med 580 millioner kroner i 2020 stigende til en milliard kroner i 2024.
Vi har indført en ny pulje til biogas på 240 millioner kroner årligt over 20 år til udbygning med biogas og andre grønne gasser.
Vi udfaser kul til elproduktionen frem mod 2030 og erstatter den med grønne energikilder.
Vi har afsat en reserve på 400-500 millioner fra 2025 og frem til yderligere investeringer i vedvarende energi.
Sundhed
Alle skal have deres egen familielæge
Familielægen er rygraden i det danske sundhedsvæsen.
Derfor foreslår Det Konservative Folkeparti at sikre, at alle danskere har deres egen familielæge.
Desværre står over 100.000 danskere uden egen læge – og det tal vil stige til over 200.000 næste år.
70 procent af alle lægepraksisser har lukket for tilgangen af nye patienter.
Og 1,8 millioner danskere bor i et lægedækningstruet område. Det skal vi tage alvorligt.
Familielægen skaber tryghed
Familielægen er vigtig for Det Konservative Folkeparti, fordi vores egen læge kender os og vores sygdomshistorik.
Det skaber tryghed.
Og det er vigtigt, at borgerne kan føle sig trygge, når de har brug for hjælp og omsorg.
100 flere læger
Med sundhedsreformen uddanner vi 100 flere praktiserende læger i år 2020, men det er forsat ukendt hvor mange praktiserende læger, der uddannes i årene efter 2020.
Det Konservative Folkeparti foreslår konkret at uddanne 100 flere praktiserende læger hvert år frem mod 2027.
Samtidig vil vi øge antallet af introduktionsstillinger på almen medicin med 150 årligt som en forudsætning for, at lægerne kan søge de nye hoveduddannelsesstillinger.
I årene efter 2027 vil der være et øget optag på 30 ekstra hoveduddannelsesstillinger årligt.
Det betyder, at vi sikrer 1.500 flere praktiserende læger, hvilket vil sørge for, at alle får deres egen familielæge ifølge PLO.
Fuldt finansieret
Forslaget er mest udgiftstungt i årene omkring 2025.
I 2025 koster forslaget 333,5 millioner kroner.
Forslaget finansieres igennem råderummet, som i 2025 er på 24,5 milliarder kroner ifølge Finansministeriet.
Det vil Det Konservative Folkeparti:
Sikre at alle danskere har deres egen familielæge.
Uddanne 100 flere læger årligt frem mod 2027, så vi sikrer 1.500 flere læger i 2032.
Rygeudspil: En røgfri fremtid for vores børn
Tobaksrøg hører ikke til i lungerne på børn og unge.
Hvor vi voksne selv skal tage ansvar for vores livsstil, bør vi aktivt bekæmpe børne- og ungdomsrygning.
Det Konservative Folkeparti er parat til at tage næste skridt i kampen for en røgfri fremtid for børn og unge.
Tre elementer i vores udspil:1. Indfør røgfri skoletid for alle under 18 år
2. Hæv prisen på en pakke cigaretter til 60 kroner
3. Forbyd tobakskøb på vegne af mindreårige
Hvorfor er det nødvendigt?
Flere og flere børn og unge starter med at ryge – 40 nye unge rygere om dagen.
75.000 personer kan undgå at få kræft, hvis ingen af de 0-17 årige i dag starter med at ryge.
Cirka hver tredje unge ryger forventes at dø af rygning.
Det er 8 procent af alle danske børn.
Andelen af daglige rygere blandt unge er dobbelt så stor i Danmark som i Sverige.
94% af danskerne ønsker ikke, at deres børn begynder at ryge.
I et fællesskab passer vi på hinanden.
På mange områder har man frihed selv at træffe valg.
Og det er godt.
Men når handler om rygning, svigter vi børnene, hvis ikke vi sætter nogle tydelige rammer op for dem.
For en smøg i smug inden matematiktimen kan hurtigt blive til en pakke om dagen resten af livet.
Mette Abildgaard, gruppeformand og sundhedsordfører
Flere og flere unge begynder at ryge.
Det går den stik forkerte vej.
I Danmark får vi hver dag 40 nye rygere under 18 år.
Og det er ikke bare en enkelt uskyldig smøg sammen med vennerne.
Det kan hurtigt blive en livslang afhængighed.
En afhængighed der for mange først stopper, når kræften er konstateret, eller når lungerne giver op.
Cirka hver tredje unge ryger forventes at dø på grund af rygning.
Det svarer til 8 procent af alle vores børn og unge.
Er det virkelig børnenes eget ansvar, eller er det på tide, at vi voksne begynder at tage noget ansvar?
Med vores tre forslag tager vi et stort skridt i den rigtige retning.
1. Indfør røgfri skoletid for alle under 18 år
Vi vil indføre et forbud mod at ryge i skoletiden for alle under 18 år.
Og det gælder uanset om man går i folkeskole, på efterskole, erhvervsskole eller på en ungdomsuddannelse.
For mange unge starter med smugrygning i frikvarteret.
Vi kan og vil ikke bestemme, om unge ryger i deres fritid – her har forældrene og den unge selv ansvaret.
Men når de er i skole, kan vi sagtens sætte nogle tydelige rammer.
Og her skal vi ikke tolerere rygning, ligesom vi heller ikke skal tolerere eksempelvis alkohol.
28 % af grundskolerne har allerede indført røgfri skoletid.
Disse skoler håndterer og håndhæver allerede et forbud mod rygning i skoletiden – også uden for deres matrikel.
Og vi skal huske, at der i dag allerede er et forbud mod rygning inden for grundskolernes egen matrikel.
Her gør de danske skoleledere i dag et godt stykke arbejde, og derfor føler vi os trygge ved at bede dem også at håndtere et forbud uden for matriklen.
I Norge har i flere år haft røgfri skoletid på både grundskoler, gymnasier og erhvervsskoler.
Og herhjemme har ungdomsuddannelser i eksempelvis Viby og Nyborg også indført et forbud.
Nu er det på tide, at alle danske børn og unge, skal opleve en røgfri dag i skolen.
2. Hæv prisen for en pakke cigaretter til 60 kroner
Det mest effektive redskab til at få nedbragt antallet af unge rygere er at gøre det dyrere.
I dag koster en pakke cigaretter cirka 40 kroner.
Det vil vi sætte op til 60 kroner pr. pakke.
I længden vil de 20 kroner ekstra fylde en del i budgettet for de fleste unge, der stadig går i skole.
Sundhedsministeriet anslår, at det vil reducere tobaksforbruget hos unge med 75%.
Selvom den ekstra afgift også kan mærkes hos de voksne rygere, vil det klart påvirke de unge rygere mest.
Det mener vi, er en god balance mellem på den ene side at lade voksne mennesker selv vælge deres livsstil, og så på den anden side at forebygge rygning blandt unge.
Ifølge skatteministeriet vil forslaget betyde 390 millioner kroner mere i statskassen – og her har man også indregnet effekter fra øget grænsehandel med.
Og vi ved, at i både Tyskland, Sverige og Norge er prisen højere end i Danmark lige nu.
Vi tror ikke, at mange unge under 18 vil tage over grænsen for at købe cigaretter.
3. Forbyd tobakskøb på vegne af mindreårige
I dag er det ikke lovligt at købe cigaretter, hvis man er under 18 år.
for Til gengæld er det lovligt at få en anden til at købe til dig i stedet.
Den unge kan eksempelvis stille sig op uden for en kiosk og få en ven eller andre kunder til at gå ind og købe cigaretterne på vegne af den unge.
Det kaldes proxysalg, og i Skotland har man indført et forbud mod denne måde at omgås loven på.
Et lignende forbud ønsker vi i Danmark.
IT i sundhedsvæsenet
Lægerne, sygeplejerskerne og det øvrige sundheds- og plejepersonale skal bruge deres tid på patienterne og deres arbejde
– de skal ikke bruge tiden på at slås med et kompliceret og rigidt it-system.
Der er ingen grund til, at vi i Danmark har fire forskellige patientjournalsystemer.
For vi har set for mange eksempler på, at fejl i disse it-systemer både har medført fejlmedicineringer af patienterne og spildt arbejdstid for sundhedspersonalet.
Derfor mener vi, at der skal laves en plan for ét fælles it- sundhedssystem, som er nemmere at håndtere for sundhedspersonalet.
Behandling i verdensklasse
Der opstår mange bekymringer, når du eller en i din familie bliver syg:
Hvad fejler de, føler de sig trygge og hvordan skal det hele gå?
Bekymringer er der nok af – vores sundhedsvæsen skal ikke være en af dem.
Vi kæmper derfor for, at behandlingen i sundhedsvæsenet skal være i verdensklasse.
Det må aldrig blive sådan, at patienter i Danmark flygter til udlandet, fordi vores sundhedsvæsen ikke er godt nok.
Tværtimod skal danskerne være sikre på, at den behandling de får i Danmark, er i absolut verdensklasse.
Det kræver, at vi styrker behandlingen i det nære hos familielægen og den specialiserede behandling på vores sygehuse.
Derfor vil vi forsat investere massivt i vores sundhedsvæsen, så alle danskere oplever en behandling i verdensklasse.
Børnehospice
Ord kan ikke beskrive den tragedie, det er, når forældre modtager nyheden om, at deres barn har en uhelbredelig livstruende sygdom.
Selvom intet kan fjerne smerten, skal vi som samfund gøre, hvad vi kan for at skabe de bedste rammer for alle i den svære tid.
Indtil 2015 eksisterede der ikke et børnehospice i Danmark, på trods af at næsten 300 børn hvert år dør som følge af sygdom.
Det er et politisk ansvar, at vi kan tilbyde børn og deres forældre ordentlige rammer for deres sidste tid sammen.
Som forældre skal man have mulighed for at give sit barn den omsorg og kærlighed, der er brug for i den forfærdelige tid.
Vi har sikret årlig støtte til Lukashusets Børne- og Ungehospice, så børn med uhelbredelige og livstruende sygdomme kan have deres forældre og søskende omkring sig under de bedst mulige betingelser.
Ligeledes har vi sikret fem millioner kroner årligt til at oprette og drive hospicepladser til børn i Vestdanmark.
Samtidig fortjener personalet en kæmpe tak for den store indsats, som de dagligt leverer, når de er i kontakt med familierne eller børnene.
Vi vil forsat kæmpe videre for, at børnehospicer i Danmark ikke bliver nedprioriteret.
Det er et spørgsmål om ansvar.
Tid til omsorg
Unødvendige dokumentationskrav og it-problemer må aldrig må stå i vejen for, at personalet kan levere omsorg.
Der skal være mere tid til omsorg og pleje.
Det er helt afgørende, hvis vi skal have et sundhedsvæsen og ældrepleje, som sikrer tryghed til den enkelte.
Unødvendige dokumentationskrav og it-problemer må aldrig må stå i vejen for, at personalet kan levere omsorg.
Og vi ønsker at skabe gode arbejdsvilkår for sundheds- og plejepersonalet, så de kan levere den bedste pleje – og bruge deres tid på patienten eller den ældre.
En rundspørge blandt danske sygeplejersker viser desværre, at de selv vurderer, at de årligt bruger millioner af timer på unødvendigt papirarbejde.
Det er ikke godt nok.
Vi har i denne regeringsperiode fjernet produktivitetskravet, der gjorde, at sygehusene skulle producere 2 procent flere behandlinger hvert eneste år – så nu er der mere tid til pleje og omsorg.
Men vi mener, at vi stadig kan gøre det bedre.
Vi kæmper derfor for, at vores sundheds- og plejepersonale har mere tid til omsorg.
Derfor vil vi
Ansætte mere sundheds- og plejepersonale
Fjerne unødvendige dokumentationskrav.
Korte ventetider på hospitalet
Ventetiden på hospitaler kan betyde forskellen mellem liv og død.
Vi har siden 00’erne reduceret de faretruende lange ventelister på operationer fra 90 til 42 dage.
Det går den rigtige vej i Danmark, men vi er ikke i mål.
Der er stadig store geografiske forskelle på, hvor lang ventetid du har til din behandling. 182 flere kvinder ville have fået behandling til tiden, hvis Region Hovedstaden havde været lige så gode til at behandle brystkræft som Region Syddanmark.
Vi arbejder videre for kortere ventelister i hele landet.
Derfor vil vi blandt andet sikre behandlingsgarantien på 30 dage, så du har ret til at blive behandlet på et privathospital, hvis det offentlige ikke kan nå behandling inden for 30 dage.
Samtidig vil vi rykke flere opgaver fra hospitalerne over til de praktiserende læger, så vi får aflastet sygehusene.
Og så vil vi styrke de praktiserende læger, så de netop er rustet til at tage imod de nye opgaver.
En stærkere indsats mod kræft og alvorlige sygdomme
Kræft, hjerte-kar-sygdomme eller demens.
De fleste kender en i deres familie, der har været ramt af en alvorlig sygdom.
Og som samfund skal vi måle os selv på, hvor godt vi tager os af borgere, der pludselig får en besked, der ændrer deres liv og tryghed.
Derfor mener vi, at der skal investere flere midler i forskning af alvorlige sygdomme, så både vores forebyggende indsats og behandling er blandt de bedste i verdenen.
Samtidig er det vigtigt, at alle har ret en både en hurtig udredning og behandling – for ventetiden kan have afgørende betydning.
Hurtige responstider i hele landet
I nogle tilfælde er det ikke nok at styrke den nære familielæge – her er behovet mere akut.
Når den livstruende sygdom rammer, tæller hvert et minut.
Her skal ambulancen kunne komme hurtigt frem. Derfor har vi i denne regeringsperiode arbejdet på at styrke akutindsatsen.
Eksempelvis har vi oprettet en speciallægeuddannelse i akutmedicin, udvidet den landsdækkende akutlægehelikopterordning med en ekstra akutlægehelikopter og sat nye mål for akutbehandlingen i hele Danmark.
Det er med til at fremtidssikre en lige adgang til sundhed for alle danskere.
Og vi vil forsat kæmpe for, at danskerne oplever hurtige responstider i hele landet.
Udlændinge og integration
Et opgør med parallelsamfund
Vi skal give et trygt Danmark videre til vores børn og børnebørn.
Der skal ikke være huller i danmarkskortet, hvor bander skaber frygt og usikkerhed.
Dansk lov skal gælde i alle dele af landet.
Mange af de mennesker, der lever i de såkaldte ghettoområder, er velfungerende samfundsborgere.
Men der er desværre også en del, der har valgt at isolere sig, og som hverken har tilknytning til arbejdsmarkedet, taler dansk eller ønsker at være en del af det danske samfund.
Integrationen har mange steder slået fejl.
Alt for mange børn får en svær start på livet.
Derfor skal flere børn fra disse områder i vuggestue tidligt, så de lærer et ordentligt dansk og får de bedste muligheder i livet.
Det skal også gøres klart for de unge, at kriminalitet ikke betaler sig.
Derfor skal vi sætte ind allerede første gang, de kommer på kant med loven.
Det er sådan, vi hjælper dem til at få et bedre liv.
Vi skal forhindre, at de ødelægger deres liv med gentagen kriminalitet.
Udlændinge skal tale dansk
Vi skal turde stille krav til indvandrere.
Det handler først og fremmest om, at man lærer at tale dansk.
Danskkundskaber og kendskab til danske værdier er en grundlæggende forudsætning for, at man kan blive en del af det danske samfund, og for at man kan få en plads på arbejdsmarkedet.
Det er vigtigt, at vi sætter tidligt ind overfor børn af indvandrere, så de har bedst mulige chancer for at blive integreret i Danmark.
Indvandrere skal forsørge sig selv
Indvandrere skal arbejde og forsørge sig selv.
Sådan er det for dem, der er født i Danmark, og sådan skal det være for dem, der kommer hertil.
Flere indvandrere skal i arbejde.
Det er uholdbart, at så mange mennesker ikke yder – men kun modtager penge fra det offentlige.
Havde ikke-vestlige indvandrere samme beskæftigelsesfrekvens som jævnaldrende danskere, ville det spare samfundet for 17 milliarder kroner.
Desværre er andelen af ikke-vestlige indvandrere i beskæftigelse markant lavere end andelen af mennesker med dansk oprindelse.
Ikke-vestlige indvandrere er også overrepræsenteret på statistikkerne for kontanthjælp og førtidspension.
Selvom de kun udgør en lille del af befolkningen, udgør de en langt større del af kontanthjælpsmodtagerne.
Det er ikke holdbart.
Statsborgerskab
Ønsker man permanent opholdstilladelse eller statsborgerskab, må man udvise villighed til at vælge fællesskabet til.
Vi er et lille land med et homogent folk.
De, som kommer hertil, må tilpasse sig vores grundlæggende fællesskab.
Permanent opholdstilladelse er et privilegium – ikke en rettighed.
Vi skal stille høje krav til ansøgerens evne og vilje til at integrere sig.
Vi har derfor skærpet kravene.
Det betyder, at man nu skal have haft otte års lovligt ophold i Danmark, før man kan få permanent opholdstilladelse.
Samtidig skal ansøgeren have været i beskæftigelse tre år og seks måneder ud af de sidste fire år.
Vi har også skærpet selvforsørgelseskravet således, at grænsen for, hvor mange år udlændinge ikke må have modtaget visse former for offentlig forsørgelse forud for ansøgningen, hæves fra tre år til fire år.
I Det Konservative Folkeparti mener vi, at nye danskere skal integrere sig i dansk kultur og danske værdier.
Det tror vi er bedst – ikke kun for den enkelte indvandrer men for hele Danmark.
Asyl
I dag belønnes de flygtninge, som har været risikovillige nok til at rejse hertil, og dem, der har benyttet sig af en menneskesmugler.
Det skyldes, at man skal stå ved den danske grænse eller på dansk jord, før man kan søge asyl.
Derfra får man som asylansøger lov til at bo og få husleje og mad i Danmark, indtil sagen er behandlet.
De virkeligt ressourcesvage flygtninge, der har et stort behov for hjælp, sidder tilbage i flygtningelejrene.
Vi ønsker et anderledes system.
Vi ønsker, at man ikke skal kunne søge asyl i Danmark.
I stedet må man indfinde sig i en officiel flygtningelejr og søge asyl.
Sagsbehandlingen og ventetiden foregår dermed i lejren.
Danmark vælger selv, hvem og hvor mange der kan komme til Danmark.
På den måde har vi en chance for at håndtere flygtningestrømmen og hjælpe dem, der har det største behov.
Ydelser til udlændinge og flygtninge
Indvandrere, der kommer til Danmark, skal ikke være klienter i det offentlige system.
Vi skal have en klar forventning om, at man lærer dansk, kommer ud på arbejdsmarkedet og forsørger sig selv.
Derfor skal ydelserne til indvandrere også være så lave, at de ikke er attraktive.
Skat
Lavere boligskatter
Boligejere skal ikke beskattes fra hus og hjem.
For du har allerede betalt skat af de penge én gang.
Derfor har vi i denne regeringsperiode sænket boligskatterne med 28 milliarder kroner.
Vi har fremlagt en plan for, hvordan vi i de kommende år vil lette boligskatterne med 13 milliarder kroner for alle boligejere.
På sigt vil vi helt afskaffe de løbende boligskatter, så du ikke længere skal betale grundskyld eller ejendomsværdiskat.
Lavere skat på biler
Det skal være billigere at købe bil i Danmark.
Vi mener ikke, at du skal betale ekstra mange afgifter, når du køber bil, bare fordi du bor i Danmark.
Derfor har vi i denne regeringsperiode lettet registreringsafgiften ad tre omgange.
Vi har sikret, at den høje registreringsafgift er sænket fra 180 til 150 procent.
Men vi mener stadig, at du betaler for meget i skat, når du køber en bil – en afgift på 150 procent er for meget.
Derfor har vi fremlagt en klar plan for, hvordan vi i de kommende år vil sænke registreringsafgiften til 75 procent.
Vi vil samtidig indføre en ny lavere registreringsafgift på grønne biler som el-, hybrid- og plugin-biler.
For du skal have bedre råd til at vælge en mere sikker og miljøvenlig bil.
Afskaf arveafgiften
Det er svært at forestille sig noget mere umoralsk end at beskatte døde familiemedlemmer.
Alligevel har vi i dag en arveafgift, der tager penge fra familierne, når de er midt i bekymring og sorg.
Er det din bror eller søster, som du arver fra, så tager statskassen endnu flere penge fra familien – fordi skat ikke betegner søskende som nærmeste familie.
Vi mener, at arveafgiften skal afskaffes helt – og hurtigst muligt.
Det kan ikke være rigtigt, at eksempelvis en enlig mor, der har sparet op hele livet, ikke kan få lov at give hele sin opsparing videre til sit barn.
Derfor har vi fremlagt en klar og finansieret plan for, hvordan vi vil afskaffe arveafgiften.
Afskaf topskatten
Hårdt arbejde skal belønnes – ikke beskattes.
Derfor er vi imod topskatten, som i dag er en ekstra skat på flid og dygtighed.
Samtidig forhindrer topskatten, at vi kan skabe mere vækst, velstand og arbejdspladser i hele Danmark.
Vi har historisk trukket 500.000 danskere ud af topskatten, men vi vil gerne endnu længere.
Derfor har vi fremlagt en plan for, hvordan vi i de kommende år vil lette topskatten.
Vi vil konkret hæve topskattegrænsen til 800.000 kroner.
Det vil hive op mod 300.000 danskere ud af topskatten – af dem er 120.000 faglærte og ufaglærte.
På sigt vil vi afskaffe topskatten.
Det mener vi, er både fair over for dig og til gavn for Danmark.
Opgør med grundskyld
Boligskatterne er alt for høje i Danmark.
Grundskylden er med til løbende at beskatte boligejerne, selvom der allerede er beskat skat én gang.
Derfor mener vi, at grundskylden skal sænkes – og på sigt afskaffes.
Vi har før boligskatteaftalen forhindret grundskylden i at stige ad to omgange og dermed sikret boligejerne 6,6 milliarder kroner.
Vi har indført et forsigtighedsprincip, som betyder, at det beløb, der skal betales skat af, sættes 20 procent lavere end selve vurderingen.
Og med boligskatteaftalen sikrer vi, boligejerne ikke skal betale en regning på 28 milliarder kroner.
Vi foreslår nu at sænke boligskatterne med 13 milliarder kroner.
Og på sigt vil vi helt afskaffe de løbende boligskatter som grundskyld og ejendomsværdiskatten.
Lavere skat på arbejde
Du skal have lov til at beholde flere af dine egne tjente penge.
Det kæmper Det Konservative Folkeparti for hver eneste dag og i denne regeringsperiode har vi sænket skatterne markant:
En LO-familie har 12.000 kroner mere til sig selv om året
En funktionærfamilie med en VW Passat har fået 20.000 ekstra kroner til rådighed.
Men vi ønsker, at du kan beholde endnu flere af dine egne penge.
Derfor vil vi sænke skatten over hele linjen, så både direktøren og kassedamen får mere ud af at gå på arbejde.
Helt konkret ønsker vi at øge beskæftigelsesfradraget med mere end 4 milliarder kroner.
Lad os få Danmark ud af afgiftsjunglen
Der er alt for mange besværlige skatter og afgifter, der gør livet besværligt for danskere og danske virksomheder.
I denne regeringsperiode har vi afskaffet 70 afgifter.
Nu vil vi fortsætte arbejdet.
Vores skattesystem kan gøres markant smartere og enklere, end det system, vi har i dag.
For udgangspunktet bør altid være, at alle borgere og virksomheder skal have så lidt besvær med det offentlige som overhovedet muligt.
Vi har fjernet affaldsgebyret, nøddeafgiften, afgiften på vafler, afgiften på kaffeerstatning og mange andre.
Det gik vi til valg på sidst.
Nu vil vi gå endnu længere.
Du kan læse mere i vores skatteplan om hvordan vi rydder ud i skatte- og afgiftsjunglen.
Vi vil blandt andet fjerne arveafgiften og omlægge registreringsafgiften.
Hverken du eller danske virksomheder skal spilde tid på unødvendige regler og procedurer.
Derfor vil vi kæmpe videre for et enklere skattesystem.
Et enklere skattesystem
Over halvdelen af danskerne har ikke tillid til det danske skattesystem.
Derfor kæmper vi for et skattesystem, der er mere enkelt og gennemskueligt.
Vores skattesystem kan gøres markant smartere og enklere, end det system, vi har i dag.
For udgangspunktet bør altid være, at alle borgere og virksomheder skal have så lidt besvær med det offentlige som overhovedet muligt.
Desværre er realiteten en helt anden.
Cirka 46 procent af alle små og mellemstore danske virksomheder har svært ved forstå skattereglerne korrekt.
Kun 13 procent af danskerne, at de har tillid til vores skattesystem.
Det skyldes blandt andet, at unødvendige regler og bureaukrati skaber fejl og mistillid for virksomhederne og den enkelte.
Det skal vi gøre noget ved.
Der er alt for mange besværlige skatter og afgifter, der gør livet besværligt for danskere og danske virksomheder.
I denne regeringsperiode har vi afskaffet 70 afgifter.
Nu vil vi fortsætte arbejdet.
Du kan læse mere i vores skatteplan om hvordan vi rydder ud i skatte- og afgiftsjunglen.
Hverken du eller danske virksomheder skal spilde deres tid på unødvendige regler og procedurer.
Derfor vil vi kæmpe videre for et enklere skattesystem.
Lov og orden
Bander bag tremmer
Vi har lagt et massivt pres på banderne med bandepakken.
Og historisk mange bandemedlemmer sidder i dag bag tremmer.
Det betyder, at én ud af tre registrerede bandekriminelle i dag sidder i fængsel.
Der er udstedt et midlertidigt forbud mod banden Loyal to Familia i forbindelse med den historiske opløsningssag.
Og det er nu muligt for kommuner og politi at lukke de såkaldte rockerborge.
Hårdere straf for vold og grov kriminalitet
Kriminalitet skal have mærkbare konsekvenser.
Derfor vil Det Konservative Folkeparti sikre, at strafniveauet i Danmark afspejler forbrydelsens karakter.
Konservative resultater i denne regeringsperiode:
Vi har hævet straffen for en række lovovertrædelser.
Vi har sat straffen for grov vold op.
Vi har fordoblet minimusstraffen for at bære våben.
Vi har indført en selvstændig indbrudsparagraf i straffeloven, så indbrud ikke længere straffes efter tyveriparagraffen.
Vi har hævet straffen for hjemmerøverier.
Kriminelle udlændinge
Udlændinge, der begår grov kriminalitet, har intet at gøre i Danmark.
Derfor skærpede vi udvisningsreglerne i forbindelse med Bandepakke III.
Det skal nu være muligt at udvise kriminelle, der er tiltalt i straffesager, selvom de ikke møder op i retten.
Særligt omrejsende kriminelle udgør et problem.
De forsinker retssagerne, og det skal der sættes en stopper for.
Kriminelle udlændinge
Udlændinge, der begår grov kriminalitet, har intet at gøre i Danmark.
Derfor skærpede vi udvisningsreglerne i forbindelse med Bandepakke III.
Det skal nu være muligt at udvise kriminelle, der er tiltalt i straffesager, selvom de ikke møder op i retten.
Særligt omrejsende kriminelle udgør et problem.
De forsinker retssagerne, og det skal der sættes en stopper for.
Offeret i fokus
Hensynet til offeret skal altid veje tungere end hensynet til forbryderen.
Vi skal altid stå på offerets side.
Man skal ikke kunne møde sin overfaldsmand på gaden kort tid efter forbrydelsen.
Alt for ofte er dømte kriminelle sluppet med alt for mild en dom.
Vi skal vise, at det har konsekvenser at bryde loven.
Vi har længe arbejdet for, at strafniveauet for vold, voldtægt og pædofili skærpes.
Et voldeligt overfald er en frygtelig oplevelse for ofret, og det kan på et splitsekund vende op og ned på ens liv.
Som samfund har vi en forpligtelse til at tage ansvar og straffe gerningsmændene hårdt.
Det skal være svært at være kriminel og nemt at være lovlydig.
Derfor skal der være en klar forskel på, hvordan offer og forbryder behandles i retssystemet.
Derfor skal ofrene sættes i centrum, og forbryderne skal have en straf, der står mål med den skade, de har forvoldt.
Hensynet til offeret skal altid veje tungere end hensynet til forbryderen.
Flere betjente – også lokalt
Vi har i dag det højeste antal betjente i Danmark siden 2010.
Vi har 600 flere betjente ved udgangen af 2019, end der var i 2015. Vi har fordoblet antallet af efterforskere på hvidvaskområdet i SØIK.
Vi har sikret 150 flere betjente til det lokale og nære politiarbejde.
Vi har tilført mere mandskab og givet politiet bedre redskaber til at bekæmpe kriminalitet.
Langt flere politistuderende, en ny politikadetuddannelse og bistand fra bl.a. forsvaret har frigjort et stort antal betjente.
Ungdomskriminalitet
Unge, der begår kriminalitet skal lære, at deres handlinger har konsekvenser.
Ellers svigter vi dem.
Hvis man holder af unge mennesker, sætter man ind, allerede når de er på vej ud i problemer.
Det er sådan, vi hjælper dem til at få et bedre liv.
Vi skal forhindre, at de ødelægger deres liv med gentagen kriminalitet.
Det Konservative Folkeparti mener, at unge skal mødes med krav og kærlig konsekvens.
Skattesnyd
Når store virksomheder snyder i skat, betyder det færre penge til velfærd og skattelettelser.
Derfor vil vi ikke acceptere skattesnyd.
Skattesnyd påvirker dig og din familie negativt.
Når store virksomheder snyder i skat, betyder det færre penge til velfærd og skattelettelser.
Derfor vil vi ikke acceptere skattesnyd.
Når man tjener sine egne penge og betaler en høj skat, er det uretfærdigt, at andre snyder i skat.
Færre penge i fælleskassen handler også om moral.
Vi har i vores regeringstid skærpet indsatsen mod skattesvindel.
Eksempelvis investerer vi i 135 årsværk, så vi kan styrke skattekontrollen.
Det betyder, at vi nu nemmere kan fange svindlerne i tide.
Vi har også indgået en aftale om en ny hvidvasklov, der hæver strafferammen markant for hvidvaskkriminalitet.
Samtidig vil en nye hvidvaskstrategi styrke samarbejdet mellem myndighederne på hvidvaskområdet.
Det giver en mere retfærdig, og ikke mindst større tillid til skattesystemet.
Grænsekontrol
Det er godt, at vi kan bevæge os frit rundt i Europa.
Det er vigtigt for handelen og dermed økonomien, at varer og arbejdskraft smidigt kan bevæge sig over landegrænserne.
Men vi vil selv kunne bestemme, hvem der kommer ind i EU og i Danmark.
De seneste år har vi set en voldsom udvikling i antallet af flygtninge, og vi har derfor været nødt til at indføre midlertidig grænsekontrol.
Men på sigt ønsker vi, at vi får styr på de ydre grænser, så vi kan ophæve grænsekontrollen.
En styrket indsats mod indbrud
Antallet af indbrud er faldende, men nogle områder er stadig hårdt ramt.
Du skal kunne føle dig tryg i dit eget hjem.Konservative vil styrke indsatsen mod indbrud.
Indbrudskriminalitet er en meget alvorlig forbrydelse, som frarøver helt almindelige borgere den tryghed og sikkerhed, som bør være forbundet med hjemmet.
Heldigvis er indbrudskriminalitet generelt faldende i Danmark.
Men sammenlignet med andre europæiske lande, så er Danmark fortsat blandt de lande, som oplever flest indbrud.
Det kan vi gøre bedre.
Derfor præsenterer vi nu tre konkrete initiativer, som vi tager med til bordet, når der til efteråret skal forhandles om en ny flerårsaftale for dansk politi.
Prioriteringen skal ses i lyset af, at vi ønsker, at dansk politi styrkes med 600 mand over de kommende fire år.
1. 100 politiårsværk skal tilføres den særlige indbrudsindsats
Vi ønsker at styrke indsatsen mod organiseret indbrudskriminalitet.
Derfor foreslår vi, at der tilføres 50 politiårsværk til både Særlig Efterforskning Øst (SEØ) under Københavns Politi og Særlig Efterforskning Vest (SEV) under Østjyllands Politi, så vi kan styrke indsatsen mod f.eks. omrejsende kriminelle og organiseret indbrudskriminalitet.
Vi foreslår, at der oprettes særlige ’udkørende teams’, som kan rykke ud og bistå kredse, der er særligt plaget af indbrudskriminalitet.
2. ”Hot spots” i særligt indbrudsplagede områder
Politiet skal iværksætte en særlig indsats i de områder, som er særligt belastet af indbrudstyveri.
Konkret skal politiet på landsplan udvælge de områder, såkaldte ”hot spots”, hvor der er særlige problemer med indbrud.
I de særlige ”hot spots” vil politiet have fokus på at forebygge indbrud via råd og vejledning, sikre målrettet patruljering og en hurtig og effektiv politiindsats, når der bliver begået et indbrud.
3. Forlæng lagring af ANPG-oplysninger til 3 måneder
ANPG (automatisk nummerplade genkendelse) er et af de redskaber, som har gjort arbejdet lettere for dansk politi, når de skal opklare eksempelvis grænseoverskridende organiseret kriminalitet, herunder indbrudskriminalitet.
I dag skal politiet slette nummerpladeoplysninger allerede efter 24. timer.
Vi ønsker, at give politiet lov at gemme oplysningerne i tre måneder, så de har bedre mulighed for at opklare grænseoverskridende kriminalitet, herunder indbrudskriminalitet.
Cannabis og narkotika
Narkotika og cannabis hører ikke til i Danmark.
Vores børn skal ikke vokse op i et samfund, hvor man nemt, hurtigt og lovligt kan komme i besiddelse af eksempelvis heroin eller MDMA.
Og vi kommer aldrig til at kæmpe for en legalisering af stoffer eller hash.
Studier viser også, at legalisering er en rigtig dårlig ide.
I Colorado har man forsøgt at legalisere marihuana.
Og hvad var resultatet?
I september 2017 kunne man konstatere, at man havde fået den største andel af unge, som havde prøvet marihuana inden for den seneste måned.
Forbruget hos unge er 55% højere i Colorado end i resten af USA.
Og samtidig med legaliseringen steg antallet af dødsfald i trafikken, hospitalindlæggelser relateret til cannabis samt kriminaliteten i Denver, Colorado.
Det ønsker vi ikke for Danmark.
Der er forskel på at være konservativ og liberal.
Som fællesskab må vi gerne i omsorg sætte grænser for den enkelte.
Især når det kommer til stoffer.
Familier og børn
Normeringer i dagtilbud
En god start på livet handler om omsorg.
Vores børn tilbringer meget tid i vuggestue og børnehave, og vi skal sikre, at de får den bedste pasning, der kan udvikle dem positivt.
Normeringer bliver bestemt i de enkelte kommuner, fordi virkeligheden er forskellig fra dagtilbud til dagtilbud.
Vi synes, at det er godt, at beslutningen tages tæt på forældrene.
Vi hæfter os ved, at forældre- og børnetilfredsheden på daginstitutionsområdet er tårnhøj, men vil gerne belyse kvaliteten bedre, så vi sikrer gode dagtilbud over hele landet.
Vi har afsat over en milliard kroner i regeringen til bedre normeringer, som er særligt målrettet daginstitutioner med udsatte børn.
Barnets første 1.000 dage
Forskningen viser, at et barns første 1000 dage er afgørende for dets videre udvikling og trivsel.
Det er i de første spæde år, at grundlæggende kognitive, sociale og adfærdsmæssige kompetencer udvikles.
Vi skal sikre børnene de bedste muligheder senere i livet, så de har det bedste udgangspunkt for at realisere deres fulde potentiale.
Desværre er der børn i socialt udsatte positioner, som kommer sværere fra start.
I dag er der en forskel på op til to år i børns sociale, sproglige og tidlige matematiske kompetencer allerede i 3-års alderen og ved skolestart.
Derfor arbejder vi for stærke dagtilbud.
I denne regeringsperiode har vi haft fokus på dagtilbud med mange udsatte børn.
Folkeskolen
Folkeskolen er rygraden i den danske grundskole, og den skal være fyldt af dannelse og faglighed og ruste børnene til fremtidens samfund.
Samtidig skal børnene trives i deres hverdag og have tid til fritid.
Den balance skal sikre, at alle børn får en god start på livet.
Faglighed er med til at forme de muligheder, som vores børn får senere i livet.
Uanset om man gerne vil læse på universitetet eller være håndværker, skal man have mulighed for at opfylde sin drøm.
Det starter med mere faglighed i folkeskolen, så vores børn kan blive de bedste til det, de drømmer om.
Vi vil styrke fagligheden på læreruddannelsen, sørge for, at flere lærere kun underviser i fag, som de har haft på lærerseminariet, og holde fast i at give karakterer, så man kan bevise, hvor dygtig man er.
Mobning
Et godt og trygt børneliv er en barndom uden mobning.
Uanset om det sker i skolegården eller efter skole, er mobning uacceptabelt.
Den er udtryk for et usundt fællesskab.
Bliver man mobbet, husker man det hele sit voksenliv.
Mobning er de voksnes ansvar. Derfor skal skolerne og forældrene have de bedste redskaber til at forebygge og bekæmpe mobning.
I dag foregår mobning på nye måder.
Det er ikke kun i skoleklassen eller i idrætshallen men også digitalt på Facebook, i online spil eller på andre sociale medier.
Derfor skal vi gribe det anderledes an, end vi gjorde for 10 år siden.
Kortere skoledage
Fritid er en nødvendighed for en god opvækst.
Dit barns fritid er med til at forme det, og gøre det til en del af et fællesskab.
Her lærer børn at vinde som et hold, tabe med oprejst pande, at kende naturen eller udtrykke sig musikalsk.
Men desværre har vores børn i dag ikke den fritid, som de burde.
Siden skolereformen er det obligatoriske antal skoletimer steget til cirka 10.960 timer.
Dermed har Danmarks børn nu nogle af verdens længste skoledage.
Det har ikke givet bedre karakterer.
Dit barns trivsel skal prioriteres.
Vi mener helt grundlæggende, at det forsat er familien, der skal være centrum.
Derfor skal tvungne lektiecaféer også gøres frivillige, så børn får mere tid til fritid og samvær med familien.
Det giver en god start på livet.
Fødsel på hospitalet
Vores børn er det vigtigste, vi har i vores liv.
Derfor skal det være trygt at være gravid – så forældre kan give deres børn den start på livet, som de fortjener.
Forældre skal have gode muligheder for at tilrettelægge deres fødselsforløb efter egne behov.
Samtidig skal sundheds- og plejepersonalet have tid til omsorg.
Med sundhedsreformen har vi sikret førstegangsfødende ret til et to dages ophold på sygehus eller patienthotel.
Det giver mere tryghed for forældrene – og ikke mindst en god start på livet.
En tidlig indsats for børn og indvandrere
Børn skal have en god start på livet.
Også dem, der vokser op i socialt belastede boligområder.
Derfor skal vi have opløst parallelsamfundene og sikre os, at alle børn i Danmark lærer ordentligt dansk.
Det er vigtigt for børn at blive stimuleret sprogligt.
Men for mange tosprogede børn er det hverdag at være hjemme hos en mor, der knap kan dansk.
De børn er allerede inden skolestarten sat så langt som to år tilbage i forhold til deres jævnaldrende.
De er bagud på point i forhold til deres klassekammerater – både sprogligt og socialt.
Vi skylder at give disse børn en god start på livet.
Når forældre ikke er deres opgave voksen og ikke formår at lære deres børn dansk, må vi som samfund træde til og være tydelige i vores krav til forældrene og støtte børnene.
Derfor skal det være obligatorisk for alle børn, der bor i belastede boligområder, at gå i dagtilbud, fra de fylder et år.
Her kan de udvikle deres sprog og lære at være sammen med andre.
På den måde kan vi være med til at give børnene det rygstød, de ikke har fået med hjemmefra.
Barsel
Familier er forskellige.
Mor og far ved bedst selv, hvordan deres barsel skal fordeles mellem dem.
Det skal staten ikke blande sig i.
Øremærket barsel er et indgreb i familiernes frihed til at prioritere, hvordan de ønsker at indrette sig i den periode, hvor deres lille, nye barn vænner sig til verden.
Det skal aldrig være statens anliggende at bestemme, hvordan en familie vælger at holde barsel.
I Det Konservative Folkeparti tror vi på, at forældrene bedst selv ved, hvad der er bedst for deres familie, for deres økonomi og for deres lille nye barn.
Vi skal ikke umyndiggøre og presse et ensartet sæt regler ned over hovedet på alle danske forældre.
Familier er forskellige, og de prioriterer på forskellige måder.
Det skal de have lov til.
Dagtilbud
Børn skal have en tryg, glad og udviklende start på livet.
Når du afleverer dit barn om morgenen, lægger du et lille stykke af dig selv i pædagogernes hænder.
Det kræver en enorm tillid til, at der bliver draget omsorg for dit barn.
Familien er det vigtigste i vores liv.
En god start på livet starter i et sundt familieliv.
Ingen daginstitutioner kan ændre på forældrenes betydning og ansvar for at give deres børn en tryg og udviklende opvækst.
Men som forældre står man ikke alene med ansvaret.
Langt de fleste børn går i børnehave, vuggestue eller dagpleje.
Det er her, børnene bruger allerflest timer uden for hjemmet, og derfor skal vi sikre, at børnene er glade og trygge, men også at de udvikler sig sammen med andre børn.
Der skal være trygge og stimulerende læringsmiljøer og sammenhængende forløb for børn, der hjælper til med, at dit barn udvikler nysgerrighed, sprog og tillid til andre mennesker.
Det er helt afgørende forudsætninger for, at dit barn kan få lov til at forfølge sine drømme og mål senere i livet.
Miljø og klima
Klima
Den grønne dagsorden er konservativt hjerteblod.
For det handler om at tage ansvar for, at klimakrisen ikke tørres af på kommende generationer.
Klimaforandringerne er allerede begyndt at påvirke vores vejr og hverdag, og vi nærmer os sidste udkald for at kunne minimere temperaturstigninger i fremtiden.
Derfor skal vi handle nu og sætte ambitiøse mål for klimaet.
Det hænger uløseligt sammen med, hvorfra vi henter vores energi.
Danmark skal sammen med resten af verden arbejde på at sænke udledningen af drivhusgasser drastisk og omstille energisektoren til vedvarende energi.
Det er ikke kun kloden, der har gavn af en ambitiøs klima- og energipolitik.
Danske virksomheder er nemlig eksperter i grøn teknologi.
Den globale grønne omstilling er en kæmpe mulighed for, at vi kan eksportere vores viden til hele verden.
Klimakrisen er altså også en mulighed for at stå forrest i kapløbet om at skabe fremtidens løsninger.
Energi
Danmark har en styrkeposition inden for grønne virksomheder.
Vi er verdensmestre i ny vedvarende energi og energieffektive teknologier.
Den styrkeposition skal bevares, så vi også i fremtiden kan skabe grønne arbejdspladser.
Danskernes elforbrug skal dækkes af vedvarende energi i 2030.
Andelen af vedvarende energi i Danmark skal være på 55% i 2030.
Danmark i 2050 skal ikke udlede flere drivhusgasser, end vi kan kompensere for ved et tilsvarende CO2-optag.
Transportsektoren skal omstilles og bruge vedvarende energi, og der skal stilles krav til energioptimering af boliger.
Miljø
Der er intet så forpligtende som ansvaret over for vores børn og børnebørn.
De har fortjent at vokse op i et Danmark i naturlig balance, hvor frisk luft og rent vand i hanen er en selvfølge.
Vi har et smukt land.
Men det er ikke en selvfølge, at vi også har det i fremtiden.
Skal vi give et grønnere Danmark videre til de næste generationer, må vi ikke lade stå til.
Vi vil gerne have naturskønne nationalparker, der sikrer et rigt dyreliv i danske naturområder.
Vi skal beskytte vores rene grundvand,
og så skal vi øge det økologiske landbrugsareal, så det fylder 15 procent af det samlede landbrugsareal, så alle får bedre adgang til naturlige fødevarer, der tager hensyn til miljø og dyrevelfærd.
Vi har rent drikkevand direkte fra hanen.
Det skal vi fortsat have.
Derfor skal vi sørge en målrettet regulering af de landbrugsarealer, der påvirker miljøet mest.
Samtidig skal vi støtte omlægningen til økologisk landbrug.
Derfor arbejder vi hele tiden for ambitiøse tiltag for det danske miljø, herunder økologi, forskning, naturgenopretning og bedre regulering af erhvervslivets påvirkning af miljøet.
Vi skal værne om den natur, vi har fået af vores forfædre.
Vi kan ikke gøre det om.
Natur
Bugtende åer, smukke kyster og grønne skove.
Den danske natur er uvurderlig. Fremtidige generationer fortjener at leve i et Danmark i naturlig balance, hvor frisk luft og rent vand i hanen er en selvfølge.
Vores lille land er beriget med en unik natur.
Den skal vi værne om.
Vi arbejder målrettet på at større dele af Danmark bliver udlagt til natur herunder nationalparker.
Fødevarer
Danskerne skal være trygge ved den mad, de spiser og de produkter, de bruger deres hårdt tjente penge på.
Samtidig skal danske forbrugere have større valgfrihed på hylderne.
Det er vigtigt, at danskerne har adgang til økologiske og sunde kvalitetsvarer.
Men det er ikke statens opgave at bestemme, hvad folk spiser.
Derfor skal afgifter på fødevarer som udgangspunkt holdes på et minimum.
En velfungerende fødevarekontrol er vigtig for danskernes sikkerhed, hvad enten vi spiser ude eller tilbereder maden hjemme.
Der skal være fokus på intelligent fødevarekontrol, hvor myndighederne går målrettet efter branchens brodne kar for at skabe bedre forhold for de danske forbrugere.
En velfungerende smiley-ordning sikrer forbrugernes mulighed for at følge med i, om slagteren og den lokale restaurant holder en ordentlig hygiejne.
Det skal være sikkert at være dansk forbruger, og derfor har vi løbende en pligt til at sikre, at produkter på markedet reguleres under streng hensyntagen til den nyeste viden om for eksempel hormonforstyrrende stoffer, der i særlig grad rammer børn og babyer.
Kampen mod farlige stoffer i fødevarer og forbrugsgoder skal ikke handle om frit valg, men om basal sikkerhed for alle danskere.
Forside
Politik
Dyrevelfærd
Dyrevelfærd
Dyr skal behandles ordentligt og med respekt for deres naturlige adfærd.
Et velstående og ansvarligt land som Danmark skal sørge for ordentlige forhold for alle dyr.
Kæledyrsejere har et ansvar for deres dyr, ligeså vel som landmændene har i kødproduktionen.
Hensynet til dyrenes velfærd skal være inddraget i alle led i husdyrproduktionen, det vil sige i husdyravlen, ved indretning af stalde, udformning af fodrings- og produktionssystemer og ved transport og slagtning.
Der skal være fælles EU-regler, der regulerer dyrevelfærden i produktionen, så der ikke er incitament til at rykke produktionen ud af Danmark på grund af vores høje standarder.
Og det skal medføre en hård straf, hvis man mishandler dyr eller bryder reglerne.
Derfor skal vi sikre en effektiv kontrol med dyrevelfærden i Danmark.
Ældre
Ældrepleje
Vores ældre fortjener en god og tryg ældrepleje.
Når man har bidraget til vores samfund igennem hele sit liv, skal man ikke længere hverken bekymre sig om, hvorvidt man kan få gjort rent ofte nok, eller hvorvidt man kan komme i bad.
Vi skylder vores ældre en værdig alderdom.
Ældreplejen er derfor kort sagt en hjerteprioritet for Det Konservative Folkeparti.
For os handler det om at sikre, at alle ældre kan få opfyldt deres individuelle behov – for vi er alle forskellige.
Derfor har vi i denne regeringsperiode blandt andet indført mere fri pleje, så de ældre får lov at bestemme mere over deres egen pleje, og investeret i mere bemanding på plejehjemmene.
For os giver det ikke mening at snakke om nedskæringer i vores ældrepleje.
Vi mener derimod, at vores ældrepleje skal løftes endnu mere.
Det kræver, at vi investerer mere i området og får ansat endnu mere sundheds- og plejepersonale.
Det kæmper vi for.
Tryghed for borgere med demens
Borgere med demens skal opleve en mere tryg og sikker hverdag.
Derfor ønsker vi at tilbyde alle hjemmeboende borgere med demens en gratis GPS, som deres pårørende kan administrere.
Det hele kræver selvfølgelig samtykke fra borgeren med demens i det tidlige stadie.
Det vil skabe tryghed, når den dementramte færdes uden for hjemmet, således at de pårørende kan hjælpe vedkommende, hvis han eller hun ikke kan finde vej – eller bliver væk.
Alzeheimerforeningen anbefaler vores forslag.
Direktør for Alzeheimerforeningen, Nis Peter Nissen, udtaler ” Vi ved, det virker.
Det skaber mere tryghed i familien, og det forhindrer også ulykker”.
I alt har 87.000 danskere demens, og af dem vurderes 53.000 at være hjemmeboende.
Ifølge Alzeheimerforeningen bliver cirka 1000 borgere med demens hvert år eftersøgt, når de forlader deres hjem.
Det viser alt om, at der er behov for GPS til hjemmeboende borgere med demens.
For de borgere, der er svært ramt af demens – og som derfor ikke længere er hjemmeboende – er der behov for andre initiativer.
For demensramte borgere på plejehjem handler det om at sikre, at personalet har tid til borgeren – og at der er personale nok.
Det kæmper vi for.
En værdig tilbagetrækning fra arbejdsmarkedet
Vi ønsker at forbedre den nuværende seniorførtidspension – så flere kan trække sig tilbage fra arbejdsmarkedet, når de ikke længere kan arbejde.
Er man nedslidt, så skal man kunne trække sig værdigt tilbage fra arbejdsmarkedet.
Det er et helt fundamentalt princip, at vi skal passe på dem, som af enten psykiske eller fysiske årsager ikke længere kan varetage deres job.
Derfor ønsker vi at forbedre den nuværende seniorførtidspension.
Vi mener, at vi skal prioritere dem, som er nedslidte.
Derfor ønsker vi at forbedre den nuværende seniorførtidspension – så flere kan trække sig tilbage fra arbejdsmarkedet, når de ikke længere kan arbejde.
Vi mener også, at pensionsalderen skal stige, gradvist med at vi lever lidt længere.
Men det gælder selvfølgelig kun for dem, som kan arbejde.
Nedslidte skal kunne trække sig tilbage fra arbejdsmarkedet.
Det Konservative Folkepartis holdning til tilbagetrækning fra arbejdsmarkedet:
Er man nedslidt, skal man kunne trække sig tilbage fra arbejdsmarkedet.
Vi lever længere, og derfor kan pensionsalderen godt stige gradvist de kommende år.
Seniorførtidspensionen skal forbedres og gøres lettere tilgængelig.
Erhverv og vækst
Gang i deleøkonomien
Fiskeri
Dansk fiskeri gør en stor forskel i Danmarks erhvervsliv.
Vores vigtigste opgave er derfor at sikre, at fiskeribranchen altid har gode erhvervsvilkår.
Derfor har vi i denne regeringsperiode indgået en aftale om tiltag mod kvotekoncentration i dansk fiskeri.
Derudover har vi indgået en aftale om et nyt hav- og fiskeriudviklingsprogram, der har til formål at fremme den fælles fiskeripolitiks målsætninger og herunder bidrage til bæredygtigt fiskeri og akvakultur.
Og vi vil fremover kæmpe videre for gode erhvervsvilkår til fiskeriet.
Der skal være styr på dansk økonomi
Vi ønsker en sund økonomi med styr på budgetterne og fortsat vækst.
Sund økonomi og vækst er helt afgørende for, at vi kan udvikle vores samfund og fortsat have råd til den nyeste medicin og den nyeste teknologi.
Borgerlige reformer siden 00’erne betyder, at der i 2025 vil være 250.000 flere danskere i arbejde.
Samtidig ville der mangle 75 milliarder kroner til det offentlige forbrug, hvis vi ikke havde taget ansvar for dansk økonomi – og reformeret blandt andet efterlønnen, dagpenge m.v.
Skulle vi i dag have samme velfærd uden disse reformer, så ville det svare til, at vi skulle sætte skatten op, så en LO-familie ville have 65.000 kroner mindre til sig selv årligt.
I dag står dansk økonomi knivskarpt.
Vi har slået beskæftigelsesrekord.
Flere og flere danskere er i arbejde.
Og der er færre på offentlig forsørgelse.
Det skal vi ikke sætte over styr.
Derfor vil vi forsat føre en økonomisk ansvarlig politik – så der stadig er styr på dansk økonomi.
Lavere selskabsskat
Selskabsskatten er ikke kun hæmmende for vores virksomheder – den forhindrer også investeringer i medarbejderne.
En analyse fra CEPOS viser, at hvis man reducerer selskabsskatten fra 22 til 17 procent, så giver det en lønfremgang på 3.300 kroner for en LO-arbejder.
En reduktion i selskabsskatten vil desuden bl.a. betyde 2.000 kr. mere til dagpengemodtageren og 1.600 kr. mere til folkepensionisten.
Det vil desuden øge BNP med 14 mia. kr. primært gennem øget produktivitet.
Derfor ønsker vi lavere selskabsskat.
Flere i arbejde
Vi ønsker at skabe et Danmark, hvor alle er en del af det arbejdende fællesskab, så børn vokser op med begge forældre i arbejde i stedet for på passiv forsørgelse.
Flere skal i arbejde.
Det handler ikke kun om, hvad der er sundt for vores økonomi – det handler også om, hvilken fremtid vores børn skal have.
Vi ønsker at skabe et Danmark, hvor alle er en del af det arbejdende fællesskab, så børn vokser op med begge forældre i arbejde i stedet for på passiv forsørgelse.
Siden valget har der været beskæftigelsesfremgang hver eneste måned, og vi har slået beskæftigelsesrekord i Danmark.
Kort sagt: Dansk økonomi står knivskarpt.
Det har krævet reformer – også reformer som er mindre populære.
Men vores børns fremtid er vigtigere end populariteten af en reform.
Hvis vi skal forsætte opsvinget i dansk økonomi, kræver det, at vi gør det endnu mere attraktivt at tage et arbejde.
Derfor vil vi sænke skatten på arbejde for alle.
Udenlandsk arbejdskraft
Vi ønsker at føre en udlændingepolitik, hvor vi får flere dygtige udenlandske talenter her til –
og færre udlændinge som ikke ønsker at bidrage til vores samfund.
Udenlandsk arbejdskraft er en gevinst for Danmark.
Der er forskel på udlændinge, der kommer til Danmark for at arbejde og bidrage,
og dem der kommer hertil for at være på offentlig forsørgelse og bosætte sig i en ghetto.
Den førstnævnte er udelukkende en gevinst for Danmark – det er den anden ikke.
Vi ønsker at føre en udlændingepolitik, hvor vi får flere dygtige udenlandske talenter her til –
og færre udlændinge som ikke ønsker at bidrage til vores samfund.
Derfor ønsker vi at lette beløbsordningen, som i dag er en ordning, der sikrer, at vores virksomheder kan ansætte udenlandske talenter, der gerne vil arbejde i Danmark – og som har en årsløn over 420.000 kroner.
I dag er det blandt andet primært it-medarbejdere fra USA, Kina og Indien, der kommer ind på beløbsordningen.
Vi ønsker at sænke beløbsordningen til 325.000, hvilket betyder, at der vil være 10.000 flere i beskæftigelse i Danmark.
Samtidig vil en beløbsordning på 325.000 kroner bidrage med 2 milliarder kroner mere til de offentlige kasser.
Et stærkere dansk landbrug
Dansk landbrug udgør et kerneelement i dansk erhvervsliv.
Vores fødevarer er eftertragtet rundt om i verden – og danske landmænd gør et godt og vigtigt stykke arbejde for dansk eksport.
Vi ønsker at gøre vores landbrug endnu stærkere og endnu grønnere.
For os handler det basalt set om at sikre, at danske landmænd kan konkurrere på konkurrencedygtige vilkår – og at vi samtidig sikrer den grønne omstilling.
Derfor ønsker vi at øge det økologiske landbrugsareal, så det fylder 15 procent af det samlede landbrugsareal.
Samtidig skal vi have bedre adgang til naturlige fødevarer.
Vi har i regeringen understøttet økologien, fordi danskerne i høj grad efterspørger økologi, som tager hensyn til naturen, vores drikkevand og dyrevelfærden.
Det arbejde vil vi forsætte med.
Forbrugerrettigheder
Forbrugerpolitik handler for os om at sikre, at du er tryg ved de produkter, som du køber for dine hårdt tjente penge.
Det betyder, at sikkerheden skal være i verdensklasse – uanset om det er fødevarer eller legetøj.
Kort sagt: Det skal være sikkert at være dansk forbruger.
Derfor har vi løbende pligt til at sikre, at produkter på markedet reguleres under streng hensyntagen til den nyeste viden om for eksempel hormonforstyrrende stoffer, der i særlig grad rammer børn og babyer.
Kampen mod farlige stoffer i fødevarer og forbrugsgoder skal ikke handle om frit valg, men om basal sikkerhed for alle danskere.
Kultur og værdier
Dansk kultur
Vi har et fælles ansvar for at bevare og formidle dansk kultur og historie.
Vores kulturelle forankring skaber det Danmark, vi kender.
Danmark er et lille sprogområde, og derfor skal vi bakke politisk op om kulturen.
Vi skal bevare de store kulturbærende institutioner som Nationalmuseet og Aros, men vi skal også støtte lokale museer, gallerier, teaterscener og foreninger, så danskerne har adgang til gode kulturtilbud i hele landet.
Derfor ønsker vi at afskaffe de årlige besparelser på kulturområdet.
Ytringsfrihed
Ytringsfriheden er en fundamental frihedsrettighed, som har været indskrevet i den danske grundlov siden 1849.
Den skal vi værne om, da en stærk ytringsfrihed er forudsætningen for et godt demokrati.
Det betyder ikke, at vi er enige i alt, hvad der bliver sagt i den offentlige debat, og det betyder heller ikke, at man skal sige alt, hvad der falder én ind.
Men vi skal være meget påpasselige med at indskrænke ytringsfriheden, og vi skal beskytte enkeltpersoner, hvis deres ytringsfrihed er truet.
Det gælder, uanset om vi er enige med dem eller ej.
Grundloven
Grundloven er det vigtigste dokument i det danske demokrati.
I Grundloven har danskerne fastlagt de vigtigste og mest grundlæggende rettigheder, friheder og indretninger af vores demokrati.
Det gælder f.eks., at alle i Danmark har ret til at forsamle sig, ytre sig og dyrke deres religion.
Men det er også lagt fast, at vi har et monarki og en kristen folkekirke i Danmark.
Så på en og samme tid giver grundloven friheden til at være anderledes,
men den fastlægger også nogle af danskernes vigtigste værdier.
Særligt vigtig for konservative er retten til privat ejendom, så det ikke er staten, der ejer alt.
Vi mener, at grundloven er god som den er, og vi skal arbejde på at bevare vores grundlov og vores gode demokrati.
Civilsamfundet
De frivillige fællesskaber er vigtige for et stærkt civilsamfund, og for at danskerne efter eget valg kan deltage i de aktiviteter og fællesskaber, som giver dem værdi.
Det er her, sammenhængskraften i samfundet skabes, da folk lærer hinanden at kende ud fra et frivilligt ønske om fællesskab.
Vi skal værne om vores plads som verdens lykkeligste folk og høje tillid til hinanden.
Det udfordres i disse tider.
Derfor er det ekstra vigtigt at have fokus på vores foreningsliv og folkeoplysning.
Derfor ønsker vi, at foreningslivet får gode muligheder for at udøve deres aktiviteter via adgang til faciliteter og via offentligt tilskud til deres aktiviteter.
Vi konservative ønsker civilsamfundet fremmet og ønsker at give de frivillige foreninger særligt gode vilkår, da de er præget af engagement og kompetencer og skaber værdi i vores samfund.
Pengene skal prioriteres til børn, unge, mennesker med handicap og socialt udsatte.
Kongehuset
Intet Danmark uden Kongehuset.
Kongefamilien har i mange generationer samlet os som folk, og gør det stadig.
Kongehusets familie kan føres over tusind år tilbage i historien.
Det kan vi godt være stolte af – som nation og som folk.
Kongehuset er en vigtig del af vores historie.
Man kan dårligt forestille sig et Danmark uden vores monarki, som kan føres helt tilbage til Gorm den Gamle, der regerede i midten af 900-tallet.
Når Hendes Majestæt Dronningen hvert år holder sin nytårstale, sidder danskerne trofast foran tv-skærmen.
Vi elsker at samles.
Både fordi vi værdsætter ritualet, men også fordi vi ser frem til at høre, hvad Hendes Majestæt Dronningen har tænk sig at tale til danskerne om.
Vores fortid, historie og arv er fundamentet vi står på, når vi går fremtiden i møde.
Derfor skal vi værne om det, der gør Danmark til Danmark og danskerne til danskerne.
Som nation og som folk.
Det gør Kongehuset, og det værdsætter vi højt.
Kongehuset har betydning den dag i dag.
Det samler os og giver os noget at være fælles om.
Rigsfællesskabet
Vi ønsker et fortsat stærkt fællesskab mellem Grønland, Færøerne og Danmark.
Vi har ikke bare et historisk og kulturelt bånd, vi har også et vigtigt strategisk samarbejde i udenrigspolitikken.
Rigsfællesskabet skal bevares.
Det er i alles interesse.
Vi ønsker et stærkt fællesskab mellem Danmark, Færøerne og Grønland, hvor vi styrker samarbejdet om sager af fælles interesse, og hvor vi giver plads til forskellighed.
Vi respekterer, at der på Færøerne og i Grønland er ønsker om en egen forfatning,
men lægger samtidig afgørende vægt på, at egne forfatninger kan rummes inden for rigsfællesskabets rammer og ikke skaber usikkerhed om Færøernes og Grønlands nuværende forfatningsmæssige stilling i riget.
Vi vil fortsætte arbejdet for at styrke inklusionen af grønlændere i Danmark, herunder forbedre forholdene for socialt udsatte grønlændere.
Vi vil i samarbejde med Grønland også fortsætte arbejdet med at forbedre vilkårene for grønlandske studerende i Danmark med henblik på, at flere studerende gennemfører deres uddannelse.
Burkaforbud
I Danmark ser vi hinanden i øjnene.
Vi giver hånd, og vi behandler mænd og kvinder lige.
Burkaen og lignende beklædning er udtryk for kvindeundertrykkelse, og det skal vi ikke acceptere i Danmark.
Det er lige meget om, der er tale om 100 eller 1000 kvinder.
Én kvinde iført burka er én for meget.
Kirkepolitik
Danmark er et kristent land.
I Danmark har vi en kristen folkekirke.
Vores værdier, kultur og historie er præget af kristendommen.
Et solidt fundament er forudsætningen for, at vi som moderne mennesker kan tage del i vores samtid.
Vi må aldrig glemme, hvor vi kommer fra.
Kristendommen giver plads til religionskritik, satire, demokrati og debat.
Det er sundt, og det skal vi værne om.
Derfor skal vi også understøtte folkekirken i respekt for vores historie og vores grundlov.
LGBT
I Danmark har vi alle ret til at elske, hvem vi vil.
Det gælder naturligvis også homoseksuelle og andre fra LGBT-miljøet.
Det Konservative Folkeparti værner om retten til frit at kunne vælge, hvem man ønsker at dele sit liv med, uanset seksualitet. Homofobi og diskrimination i det offentlige rum skal bekæmpes.
Vi skal fremme trivslen for LGBT+-personer på arbejdsmarkedet og på uddannelsesinstitutioner.
Ingen skal udsættes for vold eller mobning på grund af deres seksualitet.
Ligestilling
Mænd og kvinder skal have samme muligheder i livet.
Mænd og kvinder må ikke blive behandlet ulige. Vi er kommet rigtig langt med ligestillingen i Danmark.
Men der er stadig problemstillinger, der skal arbejdes på.
Eksempelvis har vi styrket straffeloven ift. både voldtægt og psykisk vold i nære relationer.
Vi har fokus på lighed i muligheder.
Mænd og kvinder og i øvrigt alle andre grupper skal have lige muligheder for at udfylde deres personlige potentiale.
Derfor skal der være lige adgang til eksempelvis uddannelse og arbejdsmarked.
Men staten skal ikke gå ind efterfølgende og indføre kvoter på arbejdspladser eller i bestyrelser.
Det skal være dine evner og ikke dit køn, der afgør om du bliver ansat i en bestemt stilling.
Kvoter og tvungen barsel er ikke den rette vej at gå.
Frihed og lighed i muligheder er den eneste retfærdige måde at bekæmpe manglende ligestilling på.
Socialpolitik
Et bedre liv for borgere med handicap
Borgere med handicap fortjener også et liv med værdighed og muligheder.
Borgere med handicap fortjener et liv med værdighed og muligheder.
Vi har som samfund et ansvar for at sikre, at et medfødt handicap aldrig må betyde, at man ikke kan opnå ens drømme og mål i livet.
Det handler for os om at sikre, at alle medborgere har mulighed for at få det liv, som man ønsker.
Samtidig mener vi, at borgere med handicap skal have den hjælp, pleje og omsorg, de har behov for, for at få deres hverdag til at fungere med respekt for det enkelte menneske.
For vi skal huske på, at vi alle er forskellige og har forskellige behov.
Det gælder også borgere med handicap.
En styrket indsats for hjemløse
Vi skal skræddersy løsningerne, så hver enkelt hjemløs får den støtte, han eller hun har brug for.
Ingen mennesker skal tvinges til at leve et liv på gaden.
Desværre er antallet af hjemløse stadig stigende.
Den kurve vil vi gerne have knækket, og vi skal skræddersy løsningerne, så hver enkelt hjemløs får den støtte, han eller hun har brug for.
Vi har i denne regeringsperiode blandt andet investeret 250 millioner kroner i en hjemløsehandlingsplan, der tager udgangspunkt i de initiativer, som vi ved virker.
Og det er vigtigt, at vi husker på, at for mange handler hjemløshed om mere end det at mangle en bolig.
Problemerne starter sjældent med hjemløshed.
Fire ud af fem hjemløse har enten et misbrug, en psykisk lidelse eller begge dele, og derudover har mange udfordringer i forhold til sygdom, manglende netværk og kriminalitet.
Derfor handler hjemløseindsatsen også om mere end en seng og et måltid mad.
Overførelsesindkomster
Det skal altid kunne betale sig at arbejde.
Derfor må det heller aldrig være sådan, at det bedre kan betale sig at være i kontanthjælp end i et lavtlønsjob.
Vi har i denne regeringsperiode indført et kontanthjælpsloft, der sætter et loft over, hvor meget man kan få på kontanthjælp.
Samtidig har vi sænket skatten på arbejde, så alle får mere ud af at gå på arbejde.
Betyder kontanthjælpsloftet, at vi gør folk fattige?
Nej.
En enlig forsørger på kontanthjælp med to børn kan få 18.100 kr. om måneden i offentlige ydelser efter skat.
Til det kommer friplads i daginstitution.
Det er ikke et overflødighedshorn, men sådan skal det heller ikke være.
Uddannelse og forskning
Stærke erhvervsuddannelser
Er man dygtig med sine hænder, har man grund til at være stolt.
For det er ikke finere at være akademiker end håndværker.
Bøger og lange uddannelser er ikke den eneste vej til det gode liv.
Allerede i Folkeskolen skal børn vide, at der findes andre veje end den boglige, og børnenes praktiske evner skal også indgå i lærernes uddannelsesvurdering.
Børn skal være stolte af at være gode til at bruge deres hænder.
Vi skal hjælpe børn med et talent for det praktiske til at blive endnu dygtigere.
De skal have mulighed for at vælge den livsbane, de drømmer om.
Tjen mere ved siden af din SU
Man skal ikke bremses og holdes nede, hvis man er ung og ambitiøs.
Derfor er Danmark også et af de lande, hvor flest unge kombinerer uddannelse og arbejde.
Det giver mulighed for at afprøve en branche, samtidig med at man tjener lidt ekstra ved siden af SU’en.
Det gavner både dig og resten af Danmark.
I denne regeringsperiode har vi løftet fribeløbet med 12.000 kroner om året for SU-modtagere.
Karakterskalaen
Karakterskalaen skal justeres.
I dag er der for stort fokus på at undgå fejl, og uden den ekstraordinære karakter, 13, forventer alle at få topkarakteren, 12.
Karakterskalaen skal understøtte at studerende tør udfordre sig selv gennem deres uddannelse, og skal i højere grad kunne belønne de ekstraordinært dygtige studerende.
Forskningspolitik
Ny viden og forskning i verdensklasse er afgørende for et samfund med vækst og velstand.
Vi har en langsigtet målsætning om at hæve de offentlige midler til forskning til 1,25 procent af BNP i 2034.
De offentlige forskningskroner kommer i stigende grad til gavn for private virksomheder, og universiteterne er over de sidste 20 år blevet markant bedre til at sikre, at forskningen gør gavn i samfundet.
Den trend skal vi fortsætte.
Infrastruktur
Mindre kø på motorvejen
Alt for mange danskere sidder dagligt fast i trafikken og spilder tid, som de kunne have brugt med deres familie eller arbejde.
Siden 2010 er trafikken på motorvejene steget med over 31 pct.
Motorvejene står i dag for ca. en tredje-del af vejtrafikken i Danmark, mens de for 25 år siden kun afviklede en tiendedel af trafikken.
Vi mener, at det er vigtigt, at vi får mindsket køerne mest muligt på de danske veje.
Det gør vi ved at investere i vores vejnet.
Vi har i denne regeringsperiode allerede investeret massivt i vejnettet – og vi ønsker, at vi de kommende år investerer over 110 milliarder kroner i bedre infrastruktur.
Det betyder både, at der skal investeres i nye motorveje, og at vi skal benytte de eksisterende veje bedre, end vi gør i dag – så du oplever mindre kø på motorvejen.
Mindre trafikstøj
Trafikstøj er et alvorligt problem for mange danskere.
For støj fra vej- eller banenettet kan resultere i blandt andet søvnbesvær, stress, forhøjet blodtryk og hjertesygdomme.
Det anslås, at konsekvenserne ved vejstøj hvert år er årsag til 600 nye slagtilfælde og 200-500 for tidlige dødsfald.
Flere end 700.000 boliger vurderes at være påvirket af for høj støj.
Det skal vi ikke acceptere.
Det Konservative Folkeparti foreslog i november 2018, at der skulle afsættes en sundhedspulje til at reducere trafikstøjen – og vi har for nylig indgået en aftale om at afsætte cirka 1,6 milliarder kroner til støjdæmpende initiativer.
Det betyder, at vi i de kommende år lokalt vil kæmpe for at få disse midler ud og arbejde hurtigst muligt og mest effektivt.
En stærkere offentlig transport
Mange danskere bruger hver dag offentlig transport til at komme til og fra arbejde.
For nogle er det en kort tur med bussen.
For andre er det en lang togtur.
Uanset om turen er kort eller lang skal den offentlige transport være pålidelig, så man kan overholde sine aftaler på jobbet og hente børnene til tiden.
Vi har i denne regeringsperiode allerede investeret i elektrificeringen af jernbanenettet og afsat over 70 milliarder de kommende år til investeringer i vores jernbaneprojekter og offentlige trafik.
Internationalt samarbejde
NATO
For Det Konservative Folkeparti vil viljen og evnen til at forsvare vort lands suverænitet og den demokratiske styreform altid være central.
Som led heri skal Danmark deltage aktivt i det internationale samarbejde.
Et stærkt forsvar er fundamentalt afgørende for et lands sikkerhed.
Derfor er vi en del af NATO-alliancen og NATO-samarbejdet er en vigtig del af vores internationale, militære engagement.
NATO opretholder nemlig det transatlantiske engagement, der er helt afgørende for Danmarks sikkerhed.
Vi beskytter hinanden og derfor skal Danmark selvfølgelig altid leve op til sine forpligtigelser, så vi forsat har stærkt allieret i NATO.
Det er afgørende for vores lands sikkerhed og tryghed.
Udviklingsbistand
Vores udviklingspolitik handler om at give de fattigste og mest udsatte mennesker i verden flere muligheder for selv at skabe vækst og bedre levevilkår i deres egne lande.
For der er mennesker her i verden, som lider nød på en måde, vi ikke kender til i Danmark.
I Det Konservative Folkeparti vil vi gerne hjælpe dem til bedre levevilkår, og vi fokuserer på at give disse mennesker muligheder for at kunne tage hånd om deres egen udvikling.
Herhjemme skal vi huske, at pengene ikke gør godt, bare fordi de er sendt afsted – vi skal sikre, at pengene går til reel udvikling og ikke korrupte statsledere.
I Det Konservative Folkeparti mener vi, at man bør øge fokus på de værdier, der følger med udviklingsbistanden.
Der skal tages højde for demokrati, menneskerettigheder, modvirkning af korruption og bæredygtigt miljø, når vi fremover fordeler udviklingsbistanden.
Og vi skal sikre os en effektiv indsats, hvor færre penge går til administration, og flere penge går til reel udvikling.
EU-politik
I Det Konservative Folkeparti anerkender vi, at et velfungerende europæisk samarbejde er en forudsætning for fortsat vækst og velstand i Danmark.
Grænseoverskridende udfordringer løses bedst sammen med vores europæiske ligesindede.
Det er i dansk interesse, at der er et stærkt europæisk samarbejde, og at vi søger størst mulig indflydelse på det.
Danmark er på linje med andre mindre lande afhængig af, hvordan det går i verden omkring os, og et velfungerende og samarbejdende EU er en forudsætning for, at vi kan skabe vækst, job, sikkerhed og velstand i Europa og Danmark.
Vi arbejder for et EU, der sikrer vækst og arbejdspladser, værner om borgernes fred og frihed, respekterer EU-landenes egne kompetencer og er fokuseret og effektivt.
Internationalt samarbejde
Vores udenrigspolitik handler om at fremme danske interesser og værdier i udlandet.
Danmarks aktive rolle i NATO og EU er to af grundpillerne i vores internationale engagement.
Frihed, demokrati og sikkerhed er ingen selvfølge.
Viljen og evnen til at forsvare vort lands suverænitet og den demokratiske styreform vil altid være central.
Som led heri skal Danmark deltage aktivt i det internationale samarbejde.
NATO-samarbejdet er kernen i den militære del af vores internationale engagement.
NATO opretholder desuden det transatlantiske engagement, der er helt afgørende for Danmarks sikkerhed.
Det er også i klar dansk interesse at arbejde for maksimal indflydelse i EU.
Danmark er på linje med andre mindre lande afhængig af, hvordan det går i verden omkring os, og et velfungerende og samarbejdende EU er en forudsætning for, at vi kan skabe vækst, job, sikkerhed og velstand i Europa og Danmark.
Forsvar og sikkerhed
Forsvarets budget
Frihed er ikke gratis.
Vores forsvar er en hjertesag, som Det Konservative Folkeparti altid har kæmpet for.
For selvfølgelig skal vi passe på dem, der passer på os.
Alt andet er helt urimeligt.
Derfor har vi også i den seneste folketingsperiode givet forsvaret det substantielle løft, som vi lovede, at der ville komme.
Konkret har vi løftet forsvarets budget med cirka 5 milliarder kroner.
Det er penge, som blandt andet går til flere værnepligtige, et stærkere frømands- og jægerkorps, og en brigade på 4.000 mand.
Det er med til at styrke vores forsvar markant.
Er vi så færdige med at investere i vores forsvar?
Nej.
Vi vil gerne bruge endnu flere penge på at gøre vores forsvar stærkere.
Frihed er ikke gratis!
Forsvarspolitik
Vores mænd og kvinder i uniform vil altid have en stærk allieret i Det Konservative Folkeparti.
Forsvaret er en hjertesag for Det Konservative Folkeparti.
Vi skal bevare og sikre et forsvar, der kan gøre gavn både ude og hjemme.
Og vi skal passe på dem, der passer på os.
Konservative arbejder for
Et stærkere forsvar
Danmark skal have et stærkere forsvar.
Det er afgørende både for vores sikkerhed og for vores internationale forpligtigelser.
Samtidig skylder vi vores udsendte, at de altid skal have et stærkt forsvar i ryggen, når de kæmper på Danmarks vegne.
Bedre hjælp til vores veteraner
Vi skal passe på vores soldater – både når de er udsendt, og når de vender hjem.
Heldigvis kommer størstedelen hjem uden fysiske eller psykiske mén, men vi har et ansvar for at passe på dem, der har behov for hjælp.
Derfor arbejder vi for hurtigere sagsbehandling til veteraner, så de hurtigere kan få den hjælp, som de har brug for.
En aktiv dansk rolle i NATO-samarbejdet
Danmark står stærkest med en aktiv rolle i NATO.
Det er vores allierede, som skal hjælpe os, den dag vi får brug for det.
Derfor skal Danmark selvfølgelig overholde vores internationale forpligtigelser – og styrke vores arbejde i NATO.
IT og digitalisering
Mere sikkerhed om dine data
Dine personlige oplysninger er personlige – det gælder også på internettet.
Men der eksisterer i øjeblikket trusler mod Danmark.
Forsvarets Efterretningstjeneste vurderer i deres trusselsvurdering fra 2018, at truslen fra cyberspionage og cyberkriminalitet i Danmark er meget høj.
Det stiller store krav til, hvordan vi beskytter borgernes personlige oplysninger.
Vi har i denne regeringsperiode afsat 1,5 milliarder kroner til at styrke Danmarks cyber- og informationssikkerhed, så truslen mod Danmark minimeres.
Samtidig har vi sikret, at Danmark fremover er en del af NATO’s Cooperative Cyber Defence Center of Excellence i Tallinn, så vi står sammen med vores allierede på cyberområdet.
Fremover vil vi kæmpe videre for bedre cyber- og informationsikkerhed, så dine personlige oplysninger forbliver personlige
Bedre it-infrastruktur i hele landet
Danmarks it-infrastruktur er ikke kun vigtig for vores sundhedsvæsen og erhvervsliv – den er også vigtig for vores familie og for vores hverdag.
Derfor mener vi, at det er vigtigt, at vi værner om den danske it-infrastruktur
Vi har i denne regeringsperiode blandt andet styrket bredbåndsdækningen, så flere land- og yderkommuner har fået adgang til lynhurtigt internet.
Men vi mener, at der stadig er meget at gøre.
Derfor ønsker vi blandt andet en hurtig og effektiv udrulning af 5G-nettet, når dette skal udrulles i de kommende år.
Samtidig kæmper vi videre for, at der er god it-infrastruktur i hele landet.
