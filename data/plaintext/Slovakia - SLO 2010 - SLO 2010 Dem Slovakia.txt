Úvod
Ľudová strana – Hnutie za demokratické Slovensko (ĽS – HZDS) prichádza s jasným programom v zásadných oblastiach spoločenskoekonomického života.
Je ovplyvnený politickou filozofiou nového stredu.
ĽS  –  HZDS  stála  pri  zrode  modernej  a  demokratickej  slovenskej  štátnosti
.  Opiera  sa  o  tri  základné  piliere:  kresťanský,  sociálny  a  národný.
Tieto  hodnotové  východiská  formujú  politické  riešenia  od  založenia  strany.
Pre  ĽS  –  HZDS  predstavujú  univerzálne  kategórie,  ktoré  majú  potenciál  spájať  tvorivé  sily  pre  Slovensko.
Kresťanstvo je symbolom usporiadanej spoločnosti a pre Slovákov má výrazný duchovný aj kultúrny význam.
Akcenty na sociálny rozmer politiky súvisia s požiadavkou na rovnosť príležitostí a dôstojnú životnú úroveň.
Národný pilier je v programe ĽS – HZDS zastúpený prostredníctvom pozitívnej vízie rozvoja Slovenskej republiky.
Ľudová orientácie v názve strany má predovšetkým spoločenskogeografickú podstatu.
Vyjadruje ambíciu našej politickej strany nerozdeľovať občanov podľa ich národnostnej alebo etnickej príslušnosti,
ale vníma slovenské obyvateľstvo ako moderný politický národ, ktorý žije na jednom nedeliteľnom území.
Integrácia slovenského obyvateľstva je dôležitým predpokladom spoločenskej súdržnosti.
Zároveň je jednou z podmienok rovnosti príležitostí, na ktorej je postavená sociálne a ekologicky orientovaná trhová ekonomika.
Sloboda však nemôže byť bez zodpovednosti.
ĽS – HZDS je za spravodlivé prerozdeľovanie verejných zdrojov.
Za účinný právny poriadok a osvedčené morálne hodnoty.
Rozdelenie na ľavicu a pravicu považujeme za súčasť politického vývoja, ktorý bude pokračovať hodnotovou profiláciou politického stredu.
ĽS – HZDS uprednostňuje pragmatické riešenia pred ideologickými prístupmi zaužívaných ideologických schém.
Miesto ĽS HZDS je tak v strede politického spektra na Slovensku a z tejto skutočnosti vyplývajú aj naše programové návrhy.
V centre nášho záujmu sú obavy ľudí, ktorí žijú v prostredí rýchlych zmien.
Ak sa chcú s nimi vyrovnať, musia vynaložiť veľa námahy, aby sa prispôsobili novým podmienkam.
Je preto prirodzené, keď od vlád a politikov očakávajú, že budú hľadať praktické riešenia ich problémov.
Bez ideologických dogiem.
Prostredníctvom reálnych, ucelených a pragmatických politík.
Povahu práce menia nové technológie, čo má vplyv na podnikovú sféru a zamestnanosť.
Na druhej strane vytvárajú priestor pre investície s vyššou pridanou hodnotou.
Moderné konkurencieschopné ekonomiky sú založené na službách a stabilnom postavení malých a stredných firiem.
ĽS – HZDS je iniciátorom rozvoja nového odvetvia – biotechnológie, kde môžu vznikať nové pracovné miesta.
Zásadnou výzvou modernizácie Slovenska je investovanie do ľudského kapitálu.
Súčasná podoba trhu práce dokumentuje, že koncepciu jedného celoživotného zamestnania sa nepodarí naplniť.
Spoločnosť sa preto musí prispôsobiť rastúcej potrebe pracovnej pružnosti.
V našej politickej filozofii je rovnako dôležitá požiadavka na udržanie minimálnych životných štandardov.
Namiesto dávok však považujeme za prvora dé sprostredkovať ľuďom prácu.
Pružné trhy musia byť kompatibilné s aktívnou úlohou štátu.
Podporujeme zníženie byrokracie verejnej správy na všetkých jej úrovniach.
Integrovanú štátnu správu a elektronizáciu celej verejnej správy.
Obmedzenie zásahov štátu do života ľudí a firiem.
Zámerom politickej filozofie nového stredu je modernizovať štát sociálneho blahobytu, ale nie ukončiť jeho existenciu.
Štát sa musí stať aktívnym subjektom, ktorý podporuje aj ovplyvňuje podnikanie a inovácie, a nie pasívnym príjemcom obetí ekonomických zlyhaní.
V programe pre voľby do Národnej rady Slovenskej republiky, ktoré sa uskutočnia v júni 2010, stojí Ľudová strana – Hnutie za demokratické Slovensko na vašej strane.
Budeme pokračovať v rozvoji pôdohospodárstva, ktoré je dôležité pre oživenie vidieka.
Podporujeme rodinu, ktorá má zásadný význam pre výstavbu štátu.
Zvýšený dôraz kladieme na pomoc domácim malým a stredným podnikateľom.
Našim záujmom je vytvárať motivujúce podnikateľské prostredie pre živnostníkov.
Sme za doriešenie nepriaznivej situácie klientov nebankových subjektov.
Občania nemôžu doplácať na pochybné praktiky špekulatívnych firiem, alebo nečinnosť štátu.
Budeme podporovať aspoň čiastočné odškodnenie poškodených klientov nebankových subjektov.
ĽS – HZDS v prvých rokoch štátnej samostatnosti zvládla zložité spoločenské premeny.
Začiatky samostatného štátu boli ovplyvnené náročnou politickou, ekonomickou a spoločenskou transformáciou.
Rovnako aj v súčasnosti, keď na Slovensku pociťujeme dôsledky finančnej a hospodárskej krízy, ĽS – HZDS disponuje odvahou a najmä odborným potenciálom, ktorý ponúka do služieb občanom.
(1) PÔDOHOSPODÁRSTVO
Agrárna politika vládnou aj spoločenskou prioritou
1) Zabezpečíme občanom potravinovú bezpečnosť dostatočnou ponukou čerstvých, kvalitných a zdravých slovenských potravín.
2) Zasadíme sa za lacné potraviny do každej domácnosti znížením DPH z 19 % na 6 % pre vybrané druhy potravín.
3) Dôsledne budeme chrániť a podporovať vidiecke komunity, ich dynamiku a trvalú udržateľnosť, drobnochovateľov, včelárov, záhradkárov, poľovníkov, rybárov.
4) Budeme presadzovať zrovnoprávnenie podmienok pre farmárov.
Sme proti diskriminácii slovenských farmárov.
5) Prehodnotíme súčasnú legislatívu týkajúcu sa Slovenskej poľnohospodárskej a potravinárskej komory s cieľom lepšej informovanosti a poradenstva v prospech farmárov.
6) Osobitnú podporu budeme venovať rastu konkurencieschopnosti živočíšnej výroby, ovocia a zeleniny, vinohradníctva, potravinárstva a ekologického hospodárenia.
7) Naďalej budeme presadzovať zrušenie dane z pôdy s vyrovnaním finančných výpadkov pre obce, zasadíme sa o vytvorenie štátnej pôdnej politiky Slovenskej republiky.
8) Posilníme ochranu poľnohospodárskej a lesnej pôdy a predĺžime zákaz predaja zahraničným osobám platný do roku 2011 o ďalších 5 rokov.
9) Podporíme zvyšovanie konkurencieschopnosti lesníctva a zároveň zvýšime účinnosť ochranných opatrení v ohrozených lesoch.
10)Budeme presadzovať, aby NR SR prijala ústavný dokument garantujúci dlhodobú platnosť rozvojovej stratégie pôdohospodárstva Slovenskej republiky.
(2) PRÁCA A SOCIÁLNA POLITIKA
Účinná pomoc sociálne najslabším
1) Znížime odvodové zaťaženie, ktoré je dôležité pre udržanie a vznik nových pracovných miest.
2) Zavedieme inštitút regionálnej minimálnej mzdy tak, aby jej výška zohľadnila príjmové rozdiely v jednotlivých krajoch.
3) Zvýšime prídavky na deti minimálne o 50 percent.
4) Uskutočníme zvýšenie jednorazového príplatku k príspevku pri narodení prvého dieťaťa na 1 000 Eur, druhého dieťaťa na 1 500 Eur a tretieho dieťaťa na 2 000 Eur.
5) Výraznejšie podporíme finančné nástroje bytovej politiky (Stavebné sporenie, hypotekárne bankovníctvo, Štátny fond rozvoja bývania) na výstavbu bytov pre mladé rodiny.
6) Zvýšenú pozornosť budeme venovať adresnej a účinnej pomoci osamelým matkám s deťmi prostredníctvom komplexného programu podpory pri starostlivosti a výchove detí.
7) Presadíme transformovanie tzv. vianočného príspevku na trinásty dôchodok, na ktorý by mali oprávnené osoby zákonný nárok a nepodliehal by prípadným politickým zmenám.
8) Podporujeme zachovanie súčasného veku odchodu do dôchodku a odmietneme návrhy, ktoré by mali za následok zníženie životnej úrovne našich seniorov.
9) Rozšírime a skvalitníme sieť sociálnych služieb, osobitne poskytovanie opatrovateľskej služby a presadíme zásadné zvýšenie peňažného príspevku za opatrovanie.
10)Našou prioritou je boj proti chudobe a sociálnemu vylúčeniu, ktoré zmiernime prostredníctvom účelného vynakladania prostriedkov EÚ a národných rozpočtových zdrojov.
(3) ZDRAVOTNÍCTVO
Dostupná zdravotná starostlivosť pre všetkých
1) Zastavíme šikanovanie občanov tým, že na návštevu lekára v špecializovanej ambulantnej zdravotnej starostlivosti už nebudú potrebovať odporúčanie od lekára všeobecnej ambulantnej zdravotnej starostlivosti.
2) Sme za poskytovanie pohotovostnej lekárskej služby počas 24 hodín, aby bola dostupná pre pacienta z hľadiska nepretržitej prevádzky aj vzdialenosti od jeho bydliska.
3) Platby za poistencov štátu na zdravotné poistenie zvýšime minimálne na 5 % zo zákonom stanoveného vymeriavacieho základu.
4) Prehodnotíme poplatky za prednostné ošetrenie u lekárov, ktoré diskriminujú občanov pri poskytovaní zdravotnej starostlivosti tak, aby sa uskutočňovalo v čase po ordinačných hodinách.
5) Zrušíme čiastočnú úhradu za lieky u detí do 6 rokov a dospelých nad 70 rokov veku.
Stanovíme ročný finančný limit doplatkov v sume 150 EUR, po dosiahnutí ktorého budú lieky všetkým poistencom plne uhrádzané z verejného zdravotného poistenia.
6) Prijmeme účinné opatrenia na odhalenie a spravodlivé potrestanie korupcie a klientelizmu v zdravotníctve,
zároveň vytvoríme podmienky pre zvýšenie mzdového ohodnotenia lekárov a ostatných zdravotníckych pracovníkov.
7) Zreálnime ohodnotenie zdravotných výkonov vo všetkých segmentoch zdravotnej starostlivosti,
v ústavnej starostlivosti budeme presadzovať platbu za diagnózu (DRG)
a zasadíme sa za vytvorenie fondu na úhradu ekonomicky náročných zdravotných výkonov.
8) Budeme presadzovať, aby záchranná zdravotná služba, poskytovanie laboratórnych vyšetrení a vyšetrenia pomocou zložitej zdravotníckej techniky (CT, NMR, USG a pod.) boli začlenené najmä do zdravotníckych zariadení, ktorých zriaďovateľom je štát alebo obec.
9) Umožníme chronicky chorým občanom, ale aj dôchodcom lepší prístup ku zdravotnej starostlivosti v prírodných liečebných kúpeľoch v mesiacoch mimo sezóny.
Táto zdravotná starostlivosť by mala byť približne o tretinu lacnejšia.
10)Zrealizujeme účinné preventívne programy v zdravotníctve a zdokonalíme starostlivosť o pacientov s najzávažnejšími ochoreniami, ako sú ochorenia obehovej sústavy, onkologické ochorenia, alergické ochorenia, ako aj starostlivosť o matku a dieťa.
(4) FINANČNÁ A MENOVÁ POLITIKA
Stabilné financie pre pokojný život
1) Zachováme daň z príjmu pre právnické aj fyzické osoby na úrovni 19 percent s možnosťou jej zníženia v prípade, ak to umožní vývoj verejných financií.
2) Garantujeme stabilný cenový vývoj a v záujme jeho dosiahnutia budeme klásť zvýšený dôraz na činnosť regulačných úradov a udržanie cien.
3) Zasadíme sa za zníženie úrokových sadzieb pre občanov s najnižšími príjmami pri splácaní spotrebiteľských úverov v bankách.
4) Podporíme všetky legislatívne zmeny, ktoré budú smerovať k posilneniu postavenia občanov pri uzatváraní zmlúv s komerčnými poisťovňami.
5) Vytvoríme podmienky na konsolidáciu verejných financií, minimalizovanie nákladov na obsluhu štátneho dlhu a sme za emisiu štátnych dlhopisov pre obyvateľstvo.
6) Uľahčíme prístup firiem a podnikateľov k úverom posilnením štátom vlastnenej Slovenskej záručnej a rozvojovej banky, ako aj Exportnoimportnej banku SR a dôslednejším využívaním ich poslania.
7) Uskutočníme spoločný výber daní, ciel a odvodov, zjednotíme daňovú a colnú správu do jednej organizácie a vytvoríme Finančnú správu SR s menším počtom pracovísk s vyššou efektivitou riadenia.
8) Zjednodušíme formuláre pre povinné daňové subjekty,
zavedieme jednotný identifikátor fyzických a právnických osôb,
podporíme rozvoj elektronických služieb a elimináciu papierovej komunikácie.
9) Sme proti snahám Európskej únie na limitovaní výšky poskytnutovaných hypotekárnych úverov na kúpu bytu či domu, keďže skúmanie likvidity klienta je úlohou banky, ktorá musí zvážiť riziká poskytnutia úveru.
10)Umožníme živnostníkom (SZČO) a mikrofirmám s 1 až 9 zamestnancami, aby mohli do svojich nákladov započítať členské príspevky v stavovských organizáciách vo vyššej miere ako je 0,5 promile z úhrnu zdaniteľných príjmov, najviac v sume 166 €.
(5) HOSPODÁRSKA POLITIKA
Motivujúce podmienky pre ekonomický rast
1) Podporíme inovácie a domácu priemyselnú výrobu, budeme klásť dôraz na naštartovanie nových priemyselných odvetví biotechnológií a nanotechnológií formou vytvárania výskumných centier a technologických parkov.
2) Vytvoríme fond pre malých a stredných podnikateľov na podporu ich podnikania, formou dotácií a príspevkov umožníme prezentáciu domácich firiem na prestížnych výstavách a veľtrhoch.
3) Zefektivníme pomoc štátu podnikateľom prostredníctvom obchodných radcov prerozdelením teritórií s prihliadnutím na posilnenie obchodných vzťahov s tradičnými obchodnými partnermi.
4) Zefektívnime riadenie podnikov s majoritnou a minoritnou účasťou štátu a vytvoríme podmienky na reinvestovanie zisku nadnárodných spoločností.
5) Posilníme prezentáciu SR ako atraktívnej destinácie pre príliv investícií s vysokou pridanou hodnotou.
6) Odbúraním bariér, zjednotením administratívnych úkonov a znížením administratívnej záťaže o 25% skvalitníme podnikateľské prostredie.
7) Presadíme zvyšovanie podielu štátu na riadení a výrobe elektrickej energie a podporujeme rozvoj jadrovej energetiky.
8) Postupne budeme znižovať závislosť na dovoze primárnych energií a využívať obnoviteľné zdroje energií.
9) Vytvoríme podmienky pre domácich výrobcov na presadenie sa na slovenskom trhu prostredníctvom nových finančných nástrojov podpory a marketingovej propagácie.
10)Posilníme rozvoj turizmu zavedením rekreačných poukážok tak, aby prišlo k širšiemu využitiu domácich kapacít v oblasti cestovného ruchu.
(6) DOPRAVA, POŠTY A TELEKOMUNIKÁCIE
Spoľahlivá doprava na celom území
1) Zabránime zavedeniu elektronického mýtneho systému pre osobné motorové vozidlá.
2) Urýchlime výstavbu a modernizáciu dopravnej infraštruktúry s cieľom prepojenia Bratislavy a Košíc do roku 2013.
3) Budeme pokračovať v príprave a výstavbe diaľnic a rýchlostných ciest s cieľom dosiahnutia rovnomerné pokrytie územia SR.
4) Prehodnotíme a zavedieme nové ekonomické nastavenia celého železničného sektora s hlavným cieľom okamžitého zavedenia nového systému spoplatňovania železničnej infraštruktúry.
5) V súvislosti s prenosom kompetencií na VÚC v oblasti železničnej osobnej dopravy vytvoríme vhodné podmienky pre zvýšenie efektívnosti využívania dopravných prostriedkov a zlepšenie kvality dopravnej obslužnosti regiónov.
6) Zachováme dominantné postavenia štátu v príslušných železničných spoločnostiach a presadíme odstraňovanie starých investičných dlhov v celom železničnom sektore s prioritným využitím kapacít domácich výrobcov.
7) Zabezpečíme funkčné konkurenčné prostredie na trhoch elektronických komunikácií a dostatočné právomoci regulátora, umožňujúce ochranu trhového prostredia.
8) Zabezpečíme legislatívny a regulačný rámec pre fungovanie liberalizovaného poštového trhu s cieľom zabezpečiť pre všetkých spotrebiteľov ľahký prístup k širokému rozsahu cenovo a kvalitou konkurenčných poštových služieb a produktov.
9) Vytvoríme ucelenú koncepciu podpory rozvoja leteckej dopravy na Slovensku, ktorej súčasťou bude aj rozvoj regionálnych letiskových spoločností pod kontrolou štátu.
10)Spracujeme koncepciu rozvoja verejných prístavov, vodných dopravných ciest aj s odstránením kritických miest brániacich plavbe a zvážime výstavbu nového prístavu spĺňajúceho požiadavky modernej vodnej dopravy
(7) ŠKOLSTVO, MLÁDEŽ A ŠPORT
Kvalitné vzdelanie pre budúcnosť národa
1) Zavedieme poukážku pre žiakov prvého ročníka v hodnote 100 EUR, ktorú dostanú rodičia žiakov na zakúpenie učebných pomôcok na začiatku školského roka.
2) Novelou zákona o pedagogických zamestnancoch a odborných zamestnancoch zavedieme lepšie odmeňovanie učiteľov v regionálnom školstve.
3) Zvýšenú pozornosť budeme venovať obsahovému zameraniu štúdia na školách, rozvoju finančnej, právnej a podnikateľskej gramotnosti žiakov a študentov.
4) Vytvoríme špecializovanú grantovú schému na podporu infraštruktúry organizácií pracujúcich s deťmi a mládežou, prehodnotíme a zmodernizujeme systém voľno časových a mimoškolských aktivít.
5) Sme za zriadenie internátnych škôl pre rómske deti, ktoré žijú v málo podnetnom prostredí so zámerom zvýšenia ich vzdelanostnej úrovne a predpokladov pre uplatnenie sa na trhu práce.
6) Prepojíme národnú sústavu kvalifikácií s požiadavkami celoživotného vzdelávania vytvorením kreditového systému v odbornom vzdelávaní a príprave.
7) Pripravíme nový zákon o vysokých školách, ktorý bude zohľadňovať priority európskeho vzdelávacieho a výskumného priestoru a zvýši úroveň vysokoškolského vzdelávania na Slovensku.
8) Vytvoríme výskumnú infraštruktúru podporou regionálnych výskumných a inovačných centier, vrátane prenosu výsledkov výskumu a vývoja do praxe.
9) Zavedieme ucelený systém podpory vzdelávania detí našich krajanov, ktorí žijú v zahraničí, vrátane zabezpečenia slovenských učebníc, kníh a časopisov a zvýšime povedomie národnej hrdosti v spoločnom európskom priestore.
10)Vypracujeme koncepciu podpory a rozvoja telesnej výchovy a športu na školách, s cieľom umožniť čo najväčšiemu počtu žiakov a mládeže venovať sa športovým aktivitám pod odborným vedením.
Presadíme nový zákon o športe, a zvýšenie finančných prostriedkov pre túto oblasť.
(8) KULTÚRA A MÉDIÁ
Tvorivosť v slobodnom priestore
1) Vytvoríme novú ucelenú koncepciu podpory žánrov a subžánrov hudobného umenia, ktorej súčasťou bude primerané ohodnotenie hudobných umelcov, predovšetkým v oblastiach, ktoré nie sú postavené na komerčných kritériách.
2) Zlepšíme domácu a zahraničnú propagáciu Slovenského hudobného umenia a koordináciu medzi zariadeniami rezortu školstva, kultúry a zahraničných vecí v otázke prezentácie hudobných telies a interprétov.
3) Zriadime fond na systematické dopĺňanie zbierok súčasného umenia v galériách.
4) Presadíme, aby mohli fyzické a právnické osoby znížiť svoj daňový základ o zakúpené divadelné vstupenky, ako aj vstupenky do múzeí a galérií v stanovenom rozsahu.
5) Zvážime podporné mechanizmy, prostredníctvom ktorých by sa pri nákupe diel slovenských umelcov využila možnosť odpisu z daní,
ako aj možnosť zakúpiť výtvarné dielo na lízing.
6) Založíme štátom podporovanú distribučnú sieť pre pôvodnú slovenskú a nekomerčnú literatúru,
zefektívnime podmienky štátnej podpory knižnej tvorby s ohľadom na spravodlivé stanovanie výšky dotácií.
7) Zachováme súčasný model financovania cirkví a náboženských spoločností a prípadné zmeny uskutočníme len po dohode s ich predstaviteľmi.
8) Budeme rozvíjať systém zmlúv medzi štátom a verejnoprávnymi médiami tak, aby mali dostatok zdrojov na výrobu kvalitnej pôvodnej tvorby.
9) Našou prioritou je ochrana a všestranná podpora štátneho slovenského jazyka, ktorý musí byť základným dorozumievacím prostriedkom na celom území Slovenskej republiky.
10)Zvýšenú pozornosť budeme venovať zachovaniu ľudových tradícií, rozvoju folklóru a ľudového umenia ako klenotnice našej kultúry.
9) VNÚTRO A VEREJNÁ SPRÁVA
Štát v službách občanom
1) Zvýšime objasnenosť trestných činov,
budeme pokračovať v modernizácii polície a zvyšovaní ohodnotenia jej radových príslušníkov,
presadíme nulovú toleranciu chýb s cieľom zásadne zlepšiť systém riadenia policajného zboru.
2) Zavedieme presný systém sankcií za porušovanie dopravných predpisov, ktorý bude zohľadňovať ich závažnosť aj príjem pokutovaného občana.
3) Nekompromisne zasiahneme proti trestnej činnosti, ktorá ohrozujú zdravé podnikateľské prostredie, drogovým dílerom, násiliu páchanom na ženách a zneužívaniu detí a mladistvých v oblasti sexuálnych služieb.
4) Urobíme poriadok s porušovateľmi zákona z rómskych osád a zasiahneme proti extrémistickým skupinám, ktoré podnecujú rasovú a národnostnú neznášanlivosť.
5) Postupne zvýšime počet výkonných príslušníkov Hasičského a záchranného zboru v súlade so štandardmi Európskej únie a všestranne budeme podporovať dobrovoľné hasičské zbory.
6) Zrušíme obvodné úrady všeobecnej a špecializovanej štátnej správy a vytvoríme okresné úrady s integrovanou štátnou správou.
7) Prehodnotíme činnosť úradov špecializovanej miestnej štátnej správy krajského stupňa s tým, že ich činnosť bude ako prenesený výkon štátnej správy uskutočňovať krajská samospráva (VÚC).
8) Verejná správa musí slúžiť občanom a efektívne vykonávať zverené úlohy, preto znížime počet úradníkov na ústredných orgánov štátnej správy o 10 %.
9) Znížime počet poslancov Národnej rady SR na 100 a vytvoríme druhú komoru parlamentu na územnom princípe tak, aby sa senátori volili v 30 jednomandátových volebných obvodoch.
10)Zosúladíme volebné zákony, ako i zákony o vykonaní referenda tak, aby konštituovanie volebných orgánov a technické zabezpečenia volieb bolo jednotné pre všetky druhy volieb.
(10) JUSTÍCIA A VÄZENSTVO
Spravodlivosť a istota právnych vzťahov
1) Zasadíme sa za odstránenie prieťahov v súdnom konaní riešením nerovnomerného obsadenia súdov, vytvorením zásad hodnotenia sudcov a systému vyhodnocovania pracovného zaťaženia.
2) Budeme presadzovať zásadnú špecializáciu sudcov, čo urýchli a skvalitní úroveň súdnych rozhodnutí.
Zjednotíme súdnu prax cez vzdelávanie a modernizáciu postupov ich práce.
3) Dokončíme zjednotenie a usporiadanie rozdielnych a neprehľadných právnych úpravy Občianskeho zákonníka, Obchodného zákonníka, Zákona o rodine do jedného moderného civilného kódexu.
4) Budeme rozvíjať podmienky pre elektronizáciu justície, online obchodný register, elektronický spis a archivácia, elektronickú zbierku zákonov a elektronický legislatívny proces so zachovaním aj ich tlačenej podoby.
5) V civilnom práve vykonáme legislatívne zmeny v záujme posilňovania princípov právneho štátu, istoty právnych vzťahov a ochrany sociálne slabších účastníkov právnych vzťahov.
6) Rozšírime počet pobočiek Centra právnej pomoci a jeho konzultačných kancelárií v záujme ochrany práv sociálne slabších skupín obyvateľstva.
7) V prípade sporov týkajúcich sa starostlivosti súdu o maloletých, občanov s ŤZP a pracovnoprávnych vecí sa zasadíme za stanovenie čo najkratších lehôt na ich rozhodnutie.
8) Zasadíme sa včasnú kompenzáciu s náhradou škody v prípade poškodenia práv občana konaním alebo rozhodnutím orgánu verejnej moci.
9) Budeme užšie spolupracovať so Slovenskou advokátskou komorou a s orgánmi štátnej správy a samosprávy v záujme zvýšenia právneho vedomia občanov.
10) Vytvoríme podmienky pre osoby vo výkone trestu odňatia slobody na ich výraznejšie zapojenie do pracovného procesu.
11) REGIONÁLNY ROZVOJ
Slovensko bez regionálnych rozdielov
1) Zjednodušíme pravidlá čerpania fondov EÚ a skrátime doby schvaľovania projektov a preplácania platieb.
2) Vytvoríme predpoklady pre nadrezortnú koordináciu regionálneho rozvoja v záujme znižovania sociálnoekonomických rozdielov.
3) Dopracujeme Národnú stratégiu regionálneho rozvoja SR do podrobného a konkrétneho Akčného plánu, založeného na reálnych potrebách regiónov.
4) Spracujeme koncepciu novej celonárodnej implementačnej agentúry (jedna budova, jeden softvér, jedna internetová stránka) na administratívne riadenie projektov financovaných z EÚ pri posilnení právomocí regiónov.
5) Vytvoríme podmienky pre financovanie integrovaného mestského rozvoja, vrátane sídlisk, modernizáciou sietí infraštruktúry a zvýšením energetickej efektívnosti prostredníctvom úverového finančného nástroja JESSICA.
6) Uskutočníme kvalitné riadenie regionálneho rozvoja a EÚ fondov, ktoré je založené na optimalizácii ľudských zdrojov a informatizácii verejnej správy v zmysle „úradník slúži žiadateľovi a nie naopak“.
7) Sprehľadníme jednotlivé dotačné schémy ministerstiev a Úradu vlády v rámci Národného fondu regionálneho rozvoja.
8) Vytvoríme koncepciu usporiadania vlastníckych vzťahov v prioritných oblastiach s rozvojovým potenciálom.
9) Vstúpime do problémov s rómskymi komunitami prostredníctvom komplexných programov v oblasti vzdelávania, zamestnanosti, zdravotnej starostlivosti a bytovej politiky s efektívnym využitím zdrojov EÚ.
10)Sme za účinnejšie zapojenie verejnosti do rozhodovacieho procesu v oblasti regionálneho rozvoja.
(12) ŽIVOTNÉ PROSTREDIE
Priaznivé prostredie pre zdravý život
1) Garantujeme efektívne využitie zdrojov EÚ určených na riešenie problémov v oblasti životného prostredia, vybudovanie environmentálnej infraštruktúry a zachovania priaznivého stavu prírodného prostredia.
2) Vypracujeme nový spravodlivý systém podpory investičných aktivít v krajine s cieľom znížiť vysokú rozostavanosť environmentálnej infraštruktúry.
3) Revitalizáciou a dôslednou ochranou vodných zdrojov zabezpečíme dostatok vody ako strategickej suroviny pre potreby obyvateľstva a hospodárstva Slovenska.
4) Vypracujeme súbor opatrení v oblasti manažmentu krajiny na zabezpečenie komplexnej ochrany obyvateľov, ich majetku ako aj územia SR pred povodňami a inými prírodnými katastrofami.
5) Vhodnými ekonomickými nástrojmi podporíme aktivity hospodárskej sféry v oblasti ochrany jednotlivých zložiek životného prostredia.
6) Na základe prijatých programov sanácií prikročíme k likvidácii starých environmentálnych záťaží s určením priorít v najrizikovejších regiónoch.
7) Zabezpečíme efektívne plnenie programov klimatickoenergetického balíčka prostredníctvom cielených legislatívnych, ekonomických, technických a organizačných opatrení.
8) Podporíme využívanie alternatívnych zdrojov energie s dôrazom na biotechnológie, geotermálnu a vodnú energiu, a tiež programy vedúce k energetickým úsporám.
9) Sme za efektívny systém odpadového hospodárstva s dôrazom na materiálové a energetické zhodnotenie odpadov a minimalizáciu skládkovania.
10)Realizáciou programu zonácie národnej sústavy chránených území posilníme územnú a druhovú ochranu prírody
a zároveň vyriešime problematiku vlastníckych vzťahov v chránených územiach.
(13) OBRANA
Funkčná armáda a obranyschopnosť
1) Zabezpečíme aktívnu účasť SR na napĺňaní spoločnej zahraničnej, bezpečnostnej a obrannej politiky v rámci európskych a transatlantických bezpečnostných štruktúr.
2) Vytvoríme predpoklady pre operatívnejšie, efektívnejšie a účinnejšie využitie kapacít ozbrojených síl SR na riešenie dopadov živelných pohrôm na zdravie, životy a majetok občanov SR.
3) Presadíme korektný ekonomický rámec pre uskutočnenie zásadnej reštrukturalizácie Ozbrojených síl SR s cieľom dobudovať relatívne malé, moderné, výborne vycvičené, materiálne zabezpečené a účinné ozbrojené sily.
4) Zasadíme sa za prísne dodržiavanie odbornosti pri personálnom obsadzovaní na všetkých stupňoch velenia a riadenia v rezorte obrany.
5) Udržíme štandard sociálneho zabezpečenia príslušníkov Ozbrojených síl SR, ostatných zamestnancov rezortu a ich rodín.
6) Zabezpečíme zodpovednú prípravu nastupujúcej generácie príslušníkov Ozbrojených síl SR, ako aj starostlivosť o vojenských dôchodcov.
7) Zavedieme moderný efektívny systém hospodárenia a využívania štátnych prostriedkov pri výstavbe Ozbrojených síl SR.
8) Presadíme systematické rozpracovanie strategických, koncepčných, programových a plánovacích bezpečnostných dokumentov jednotlivými ministerstvami s ohľadom na zmeny v strategických dokumentoch NATO, EÚ a SR.
9) Vytvoríme a sfunkčníme jednotný systém riadenia bezpečnostného systému SR pre všetky krízové situácie, v ktorom bude jasne definovaná funkcionalita a zodpovednosť jednotlivých subjektov tohto systému a zabezpečíme ich plnú vzájomnú súčinnosť.
10)Podporujeme otvorený dialóg o bezpečnostnej politike SR v súlade s našimi medzinárodnými záväzkami.
(14) ZAHRANIČNÁ POLITIKA
Uznávaná krajina v zahraničí
1) Hlavným motívom našej zahraničnopolitickej orientácie je „kontinuita“ nadviazanie na predchádzajúce priority a ich upravenie dodaním nových akcentov.
2) Garantujeme zahraničnopolitickú orientáciu Slovenskej republiky, upevňovanie dôveryhodného partnerstva s našimi spojencami v EÚ a NATO a presadzovanie hodnôt, na ktorých sú tieto organizácie postavené.
3) Máme záujem na pokračovaní intenzívnej spolupráce v oblasti bilaterálnych vzťahov s dôrazom na rozhodujúcich partnerov a najbližších susedov, ako aj na regionálnej spolupráci.
4) Odmietame činnosť tzv. Fóra poslancov Karpatskej kotliny, politiku revizionizmu, spochybňovania Trianonskej zmluvy a snahy o vytvorenie územnej či inej formy autonómie.
5) Podporujeme nevyhnutnosť integrácie západného Balkánu do európskych a euroatlantických štruktúr ako jedinej alternatívy stabilného vývoja celého regiónu.
6) Sme za utváranie štandardných vzťahov s Ruskom a Ukrajinou, podporujeme aktivity na vytváranie predpokladov pre spoločnú energetickú politiku EÚ, ktorá bude efektívne reagovať na potrebu bezpečnosti dodávok energetických surovín.
7) Posilníme ekonomický rozmer diplomacie s ohľadom na dynamicky sa rozvíjajúce trhy v Brazílii, Indii, Číne, ako aj v krajinách arabského sveta, pri zachovaní kľúčovej spolupráce a obchodnej výmeny s krajinami EÚ a NATO.
8) Podľa možností štátneho rozpočtu zvýšime finančné prostriedky na rozvojovú pomoc, ktorá je dôležitým predpokladom stabilnejšieho a bezpečného sveta.
9) Zvýšenú pozornosť budeme venovať zahraničným Slovákom, osobitne prostredníctvom siete Slovenských domov v krajinách s väčším počtom krajanov.
10)Zameriame sa na efektívny lobbing SR v zahraničí, podporujeme aktívnejšiu prezentáciu krajiny, najmä jej kultúry a možností v oblasti cestovného ruchu.
