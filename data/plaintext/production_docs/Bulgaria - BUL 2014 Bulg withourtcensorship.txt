Пътят на България
България е една от най-старите държави в Европа.
Тя е устояла на външни заплахи, на вътрешни кризи, на чужди владичества и на собствени неразбирателства;
преминала е през различни исторически и културни епохи.
И в най-мрачните периоди, и през годините на робство ни е поддържало съзнанието за принадлежност към българската общност и държавностна традиция.
Тази традиция ни прави и днес част от европейските нации и култура, част от най-съзидателния проект за Европа – Европейския съюз.
В условията на глобален преход, българската нация трябва да запази своята държава и територия.
Тя трябва да остане политически субект на своите решения в региона, Европейския съюз и глобалния свят.
Пътят на България в Европейския съюз трябва да бъде трасиран от идеите за толерантност, устойчиво и стабилно развитие, които тя ще даде и ще защитава в Европейския съюз.
Необходима е дългосрочна политика за опазване и капитализиране на стратегическите потенциали на България.
Политическият модел, към който се стремим, е подчинен на целта за постигане на по-добро качество на живот на българина чрез създаване на политически условия за стопански просперитет и гарантиране на човешките права.
Партия ЛИДЕР ще работи за смяна на тона и методите на политическия дебат в обществото.
Убедени сме, че с толерантен, прозрачен и добронамерен тон обществото ще фокусира вниманието си върху приоритетите и ще се мобилизира за пълно реализиране на националния потенциал.
Нашите изводи от преходния период
В края на ХХ век у нас започна преход към икономически и политически плурализъм.
България изгради институциите на обществото и държавата  върху ценностите на демокрацията.
Преходът не е еднозначен период от историята.
Той ще се запомни и с демократизация, и с несигурност, и с разграбване на собствеността и националното богатство, и с интегрирането в европейските и евроатлантическите структури.
Основният извод, който може да се направи е, че институциите на властта постигнаха заложените цели при решения, по които успяха да изработят политически консенсус;
при задачи, чието решаване политически ангажира съвкупната воля на националната общност и на нейния представител – държавата.
В годините на промяната извършихме истинска мирна революция, насочена към осъществяване на либерална демокрация и пазарна икономика.
Провъзгласихме принципите на свобода и отговорност на индивида.
Те са важната и необратима стъпка в правилната посока.
Но те трябва да се изпълват със съдържание, да стават част от мисленето и  поведението на българския гражданин.
В годините на прехода обикновените българи показаха издръжливост и воля в търсене на социални перспективи.
Политическите сили от прехода обаче, не съумяха да изградят стабилна държавност, отговаряща на конституционните идеи.
В голямото си мнозинство те се оказаха безсилни пред бедността и пазарната анархия.
Конюнктурни политически и икономически интереси се наложиха над ефективната реализация на издигнатите в зората на промените нови ценности – инициативността, отговорността, солидарността.
Пропилян беше изключително ценен инфраструктурен и човешки капитал.
Близо 20 години след началото на промените, това продължава да затруднява пълноценното вписване на България в глобалния и европейския пазар, да ни отрежда място на опашката на развитите модерни държави.
Ние сме пълноправен член на Европейския съюз.
Ценностите и целите на обединена Европа отговарят на ценностите и целите на българската нация.
България се развива съобразно с европейските демократични ценности и принципите на предоставената компетентност, определени от договорите, които държавите сключват с ЕС.
Това се допълва от принципите на субсидиарността и пропорционалността, според които ЕС действа там, където неговите решения биха били по-ефективни от тези на местно и регионално ниво.
Европейската интеграция е прагматична политика на икономическа и политическа ефективност.
Задължение на България е да се придържа към лоялно сътрудничество в рамките на ЕС чрез спазване на договорните позиции.
Тази лоялност означава и отчитането и договарянето на българските интереси в системата на европейските решения.
Европейският съюз зачита националната идентичност, конституционното устройство, местното и регионалното самоуправление в държавите-членки.
Той признава функциите на националните държави в сферата на териториалната цялост, националната сигурност и обществения ред.
Всяка държава-членка е отговорна за своята национална сигурност.
Икономиката – основа на качеството на живот
За нас изработването на адекватна на предизвикателствата на времето икономическа политика е стратегическа задача.
Нашата политика свързва конкретните икономически резултати с качеството на живот на българските граждани.
Доброто качество на живот води до по-високи икономически резултати и конкурентноспособност на икономиката и създава перспективи за нацията ни като цяло.
Основна цел на политиката на партия ЛИДЕР е създаване на най-добри условия за развитието на българското стопанство в европейски и глобални условия.
Ние сме за:  • Цялостна визия за българската икономика, за нейното индустриално и технологично развитие;
• Политика на икономически патриотизъм чрез създаване на условия за развитие на българския бизнес в конкурентна пазарна среда;
• Настъпателна и експортно ориентирана българска икономика;
• Спазване на европейските норми и стандарти с цел бързо навлизане на българските стоки на европейския пазар и създаване на условия за мобилна интеграция във всички стопански направления;
• Създаване на стратегии за национална обвързаност на икономиката и баланси на регионално ниво.
Ние считаме, че основните предизвикателства и задачи за развитието на страната, за стимулирането на растежа и заетостта са:
• Повишаване на ефективността на производството и стимулиране на иновациите;
• Подобряване на административния капацитет, чрез специално внимание върху основните регулаторни функции на правителството и съдебната система;
• Прилагане на строга фискална политика,
подобряване на качеството на публичните разходи и на политиката по доходите,
при обвързване на растежа на работната заплата с увеличаване на производителността;
• Подобряване на действащата бизнес-среда, чрез намаляване на бюрократичните тежести и съкращаване на административните процедури;
• Повишаване на заетостта и качеството на работната сила, чрез активни мерки на пазара на труда и реформи в образованието;
• Създаване на условия за силна и прозрачна конкуренция в областта на изработването на инфраструктурни проекти с общоевропейско значение;
• Разработване на обвързана с конкретните ключови приоритети на страната и бизнеса интегрирана политика за научноизследователска и развойна дейност;
• Изпълнение на стратегия за обучение през целия живот и повишаване на квалификацията на работещите.
За постигане на целите, посочени в този икономически проект, ние от партия ЛИДЕР ще следваме следните политики: Макроикономическа политика
Ние отчитаме като слабости липсата на ясни приоритети в средно- и дългосрочна перспектива,
необоснованото изразходване на националните ресурси
и субсидирането на неформирани и непреструктурирани сектори и отрасли в икономиката.
Ние смятаме, че в ситуация на сериозен дефицит по текущата сметка и тенденцията за неговото разширяване съществува опасност за икономическата стабилност на страната.
Освен това, въпреки драстичното намаление на преките данъци, делът за преразпределение чрез прилагането на държавни регулации остава на небалансирано високо ниво.
Ето защо ние предлагаме намаляване на нивата на преразпределение на ресурсите чрез държавния бюджет.
Според нас, държавните разходи следва да се ограничат трайно в нива под 40% от БВП, с тенденция за достигане на до 35% в средносрочна перспектива.
Ние сме за премахване на политиката за планиране на занижени бюджетни приходи и формиране на бюджетни излишъци, които да се изразходват по непрозрачен начин с решение на изпълнителната власт.
В тази връзка ние сме за формирането и изпълнението на балансиран държавен бюджет, отговарящ на реалната политическа и икономическа обстановка при наличие на ясни приоритети и цели, без значителни бюджетни излишъци, които изземват свеж ресурс от икономическите субекти.
В случай на формирани излишъци, те трябва да бъдат разпределяни само с решение на Народното събрание.
Ние от партия ЛИДЕР сме за прилагане на стриктна фискална политика, балансирано пренасочване на ресурси от публичния към частния сектор, съпроводени с незабавни реформи в здравеопазването, социалното осигуряване и образованието.
При прилагането на предлаганата от нас макроикономическа политика ние сме за стриктно спазване на Маастрихтските критерии.
Парична политика
Ние сме за спазване на общия европейски валутен механизъм, за присъединяване към Европейския валутен съюз и приемане на еврото като разплащателно средство у нас.
В областта на паричната политика, ние сме за запазване на режима на паричен съвет в подготовката на страната ни за влизане в Европейския валутен съюз;
за запазване на независимостта на Централната банка като източник на стабилност, спомагащ за създаване на неинфлационен растеж, чрез специфични монетарни мерки и същевременно за по-активна позиция на Централната банка в защита на българския национален капитал и стимулиране на българския бизнес.
С цел повишаване на конкурентоспособността и производствения капацитет и усвояемостта на средствата от фондове на Европейския съюз, ние сме за създаването на Фонд за капиталови инвестиции с участието на български банки, в партньорство с международни институции.
В допълнение към това и за издаване на допълнителни гаранции по ползвани дългови инструменти и ангажименти ние сме за създаването на Национален гаранционен фонд с активно участие на българския банков и небанков бизнес и в партньорство с международни организации.
Публични финанси
При изработването на дългосрочна политика за стабилност на публичните финанси от изключително значение е отчитането на отрицателните демографски тенденции в страната и тяхното влияние върху държавната пенсионна система.
В тази връзка, ние сме за намаляване на осигурителната тежест и за реформа на пенсионноосигурителната система, чрез увеличаване на влиянието на частния сектор.
Очакваните от нас положителни ефекти са: намаляване на ролята на държавата, намаляване на влиянието на “сивата икономика” и от там увеличаване на общите приходи в държавния бюджет.
От гледна точка на устойчивостта на публичните финанси в дългосрочна перспектива от изключително значение е изработването на стратегия за постигането на реформирана, финансово устойчива и икономически ефективна здравна система, осигуряваща предлагането на качествени здравни услуги за населението с активното участие на частния бизнес.
Ние сме за оптимизация на държавните разходи, чрез изработване на стратегия за незабавна реформа в образованието и здравеопазването, която да преустанови практиката на безконтролно и неефективно изразходване на средства.
Ние смятаме, че без конкретни мерки и адекватни секторни политики и реформи не е възможна реална бюджетна реформа, която да доведе до ускорен икономически растеж.
Политика за подобряване на бизнес-средата и насърчаване на развитието на частния сектор
Ние смятаме, че българският частен капитал, като двигател на развитието, следва да бъде коректив и активен партньор на държавата при изработването на стратегия за икономическо развитие на страната.
Необходимо е подобряване на регулациите и процедурите за тяхното прилагане, с цел подобряване на регулативните режими чрез:
• Минимизиране на административните пречки пред бизнеса;
• Продължаваща приватизация при уточнена държавна стратегия;
• Минимизиране на процедурите, свързани с лицензиране;
• Оптимизиране на процедурите за принудително изпълнение на договорни задължения.
Ние предлагаме да бъде създаден ясен регламент за взаимодействие между правителството и бизнеса.
Чрез изработването на този регламент, частният бизнес ще се превърне от обект на регулация в активен участник в процеса на подобряване на бизнес-средата.
С оглед на това предлагаме използването на алтернативни инструменти за прилагане на съответни политики като: регулации, базирани на изпълнение и резултат;
регулации, базирани на процеси;
практически кодекси с активно участие на бизнеса;
ръководства за образоване на потребители;
свободни инициативи и насърчаване на развитието на предприемаческия дух и умения, чрез участие в европейски образователни програми.
За нас публично-частното партньорство е една от най-модерните и ефективни форми за взаимодействие между държавата и бизнеса в съвременните икономики.
Ние сме за изработване на Закон за публично-частното партньорство, който ясно да регламентира възможностите за взаимодействие между публичните и корпоративни финанси, с цел постигане на икономически растеж на местно и национално ниво.
Политика за насърчаване на средния и малък бизнес
Малките и средни предприятия са съществен елемент за насърчаване на предприемаческия дух, за създаване на нови работни места и фактор за икономически растеж.
Ние сме за подобряване на достъпа до финансиране на малките и средни предприятия чрез програмите на Европейския съюз.
При проекти, финансирани от Европейския съюз, собственото участие следва да се признава за разход на бенефициентите.
Малкият и среден бизнес трябва да се насочи към общи проекти с общините при реализацията на публично-частното партньорство.
Политика за усвояване на средства по европейски програми
Общият размер на средствата, които България има възможност да усвои по Оперативните програми на Европейския съюз за периода 2007 – 2013 г. е около 7 млрд. евро.
Усвояването на тези средства е един от най-съществените елементи при оценка на ефективността на държавната политика.
Ефектите от тези средства за страната ще бъдат вливането на свежи ресурси в българската икономика и повишаването на конкурентоспособността, на жизнения стандарт и доходите на населението.
Съществуващата практика до момента обаче, показва невъзможност за усвояване на отпуснатите средства, липса на административен капацитет и наличие на корупционни практики.
В резултат на това, България от получател се превръща в платец, който индиректно финансира икономиките на останалите страни-членки на Европейския съюз.
Ето защо ние от партия ЛИДЕР считаме, че трябва да бъде оптимизиран административния капацитет и да се пристъпи към разработването на конкретни мерки за ускоряване на усвояването на средства.
Недопустимо е да се разчита само на европейски контрол и надзор.
Необходима е ясна законова база и прозрачност на институциите в България, отговорни за управлението на средствата по европейските фондове.
Контролът върху средствата трябва да бъде обвързан със законодателната и съдебна власт.
Данъчна и осигурителна политика
Партия ЛИДЕР е за разработването на ясна и конкретна данъчна политика.
Ние сме против стихийните и безпринципни ежегодни промени в данъчното законодателство, които са пречка пред разработването на адекватна стратегия на бизнеса.
Тази несигурност и непридвидимост в голяма степен неутрализира ефекта от ниските данъчни нива в България.
Необходимо е да бъдат изведени приоритетите и да се разработи национална данъчна стратегия за дългосрочен период.
Ние сме за опростяване на данъчното законодателство.
Ние сме за ясна и стабилна данъчна среда.
Настоящата ситуация на несигурност сред инвеститорите и ширещия се административен произвол са недопустими.
Необходимо е усъвършенстване и максимално опростяване на нормативната база.
Следва да бъде осигурена работеща и адекватна връзка между бизнеса и контролните органи с цел коректно изпълнение на законовите изисквания
Ние сме за намаляване на осигурителната тежест и опростяване на осигурителното законодателство и за преразглеждане на модела на настоящата осигурителна система.
Вярваме, че тази реформа ще доведе до „осветляване” на осигурителните доходи и прекъсване на порочната практика за осигуряване и работа на минималните осигурителни прагове.
Опростяването на администрирането ще доведе до сериозно повишаване на събираемостта и до премахване на хроничния сериозен дефицит на осигурителната система.
Намаленията на нивата на ставките ще доведе до разширяване на базата и вместо загуби ще се реализират трайни положителни тенденции.
Необходимо е да се разработят законодателни възможности за освобождаване от корпоративния данък при реинвестиране на печалбата при определени условия и критерии в приоритетни области и проекти.
Ние предлагаме мерки да се премахне настоящият данък върху дивидентите към местни физически лица и чуждестранните лица и да се намали размерът на Данъка добавена стойност.
Политика на добро управление на данъчната администрация
Данъчната администрация трябва да подпомага данъкоплатците и да стимулира спазването на законите и доброволното плащане на данъци.
Необходимо е засилване на административния капацитет и цялостна промяна във философията, манталитета и начина на работа на контролните органи.
Ние сме за :  • Изработването на ясни правила и процедури за работата на НАП;
• Оптимизиране на данъчната администрация;
• Нов подход за осъществяване на последващ данъчен контрол, базиран на цялостен ефективен анализ и изследване на конкретния бизнес и неговата специфика.
Политика за насърчаване на организационните и технологични иновации
Необходима ни е икономика, базирана на знанието и иновациите.
Ние считаме, че участието на държавата в управлението на иновационните процеси следва да бъде ориентирано към създаване на условия и разработване на механизми за инвестиране в научно изследователска и развойна дейност.
Ние предлагаме следните реформи в областта на иновациите:   • Подобряване на дела на конкурентно финансиране на научноизследователска и развойна дейност;
• Окуражаване на публично-частното партньорство в научноизследователска и развойна дейност;
• Преоценка на ролята на Българската академия на науките;
• Изработване на система за оценка на политиките по изследвания и развой;
• Увеличаване на финансирането на научонизследователската и развойна дейност в индустрията;
• Поощряване на университетските изследвания.
Ние сме за изработване на данъчни мерки, които да дават възможност за ползване на данъчни преференции за фирмите, внедрили системи за управление на качеството или инвестирали в иновативни проекти.
Енергийна политика
Ние приемаме за основни принципи на енергийната политика независимостта, устойчивото развитие и конкурентноспособността.
Основна функция на държавната политика по енергетиката е създаването на законови условия за равнопоставено и на конкурентна основа развитие на всички видове енергийни производства.
Ние считаме, че следва да се създадат условия за развитие на енергетиката на база на местните суровини и източници, което ще осигури сигурността на енергийната ни система и ще намали енергийната ни зависимост.
Ние сме за създаване на условия за стабилност и независимост в работата на държавните регулиращи и контролни органи в областта на енергетиката, което ще увеличи доверието на европейските институции в управлението на енергетиката в България.
Според нас, проблемът за пуска на блокове №3 и №4 в АЕЦ Козлодуй не е технически, защото всички признават техническата им сигурност.
Проблемът е в липсата на доверие на Европа в управлението им, поради смяната на ръководствата на Агенцията за ядрено регулиране и АЕЦ с всяка смяна на изпълнителната власт.
Ние сме за създаване на условия за равнопоставено, а в определени случаи и преференциално участие на българските фирми в приватизацията и управлението на енергийните дружества.
Ние смятаме, че държавата трябва да създаде предпоставки за обединяване на възможностите на фундаменталната и приложната наука и бизнеса за проучване, разработване и експлоатация на нови находища на енергийни източници в България.
В допълнение към това, считаме, че съществуват предпоставки за обединяване на ресурса и възможностите на науката, висшите училища и бизнеса за създаване на ново поколение кадри, необходими за управлението и развитието на енергетиката.
Енергоспестяването е неизменна част от енергийната политика.
Транспорт
Транспортът е основен фактор за постигане на устойчиво икономическо и културно развитие на страната ни.
Цел на транспортната политика е изграждане на добра инфраструктура и интеграция на територията на страната, както и транспортни комуникации на световно разнище.
Ние от партия ЛИДЕР сме за разработването на дългосрочна държавна политика за всички видове транспорт и приоритети за развитие,
прозрачни условия за предоставяне на концесии,
приватизация на част от дейностите, свързани с транспорта
и използване на възможностите, които предоставя публично-частното партньорство.
Нашата стратегия за развитието на туризма цели да направи българският туризъм висококонкурентен на световния туристически бизнес.
Необходим е ясен държавен субект на управление и координация на туристическия бранш с политиките в екологията, здравеопазването, транспорта, културата и други свързани браншове.
Наличието на адекватна държавна стратегия за развитието на туризма в дългосрочна перспектива е от ключово значение за запазване на България като предпочитана дестинация за туристите от Европа и света.
Аграрна политика
Българското селско стопанство не успява да реализира потенциала си.
Наша стратегическа цел е развитието на модерно, конкурентноспособно селско стопанство в съответствие с общата селскостопанска политика на Европейския съюз.
Тенденцията за непрекъснато повишаване на цените на селскостопанските продукти в световен мащаб, както и ограничените възможности на производство и очакваните директни субсидии по програмите на Европейския съюз стимулира производството и експорта на селскостопанка продукция.
Тази тенденция трябва да бъде подкрепена от адекватна политика.
Ние считаме, че основата за бъдещото развитие на селското стопанство е неговото модернизиране и механизиране.
Внедряването на нови машини и съвременни технологии, използването на възможностите на европейските програми и фондове за инвестиционно кредитиране ще стимулират уедряването на селските площи и ще подобрят условията за тяхното използване.
За подобряване на инфраструктурата, обслужваща земеделските имоти, за увеличаване на чуждестранните инвестиции и за развитие на селското стопанство предлагаме:
• Разработване на дългосрочна държавна политика за развитието на земеделските райони;
• Решителни мерки за ефективно усвояване на средства по европейските програми;
• Стимулиране на земеделските производители и гарантиране на реализацията на произведената от тях продукция;
• Защита на българските интереси в Европейския съюз, чрез постигането на оптимални квоти за българската земеделска продукция;
• Повишаване на квалификацията и допълнителни стимули на заетите в сектора;
• Активно партньорство на държавата и частния бизнес при изграждане на необходимата инфраструктура за земеделските производители;
• Насърчаване на устойчивото развитие на земеделските райони и развитие на алтернативни трудови дейности;
• Разработване на ясни и точни правила при получаване на субсидии от фондовете на ЕС в конкретните направления (растениевъдство, зеленчукопроизводство, животновъдство, птицевъдство, поддръжка и обновяване на горския фонд, напояване и рекултивация)
• Оптимизиране на процедурите при кандидатстване по програмите за евросубсидии;
• Делегиране на по-големи права на браншовите
Екология
Съвременният начин на живот изисква съблюдаване на оптимални отношения между човека и природата.
Бъдещите поколения разчитат на нас.
В областта на екологията ние сме за: • Устойчиво развитие на териториите
• Защита на уникалните природни условия и ресурси
• Спазване на европейските норми и стандарти;
• Строги законодателни мерки за регулация на защитените територии
За социалната, културната и духовната среда на пазарната икономика
Като заявяваме още веднъж своето разбиране за свободата, щастието и благополучието на човешката личност,
за необходимостта от хуманни трудови и социални отношения,
като отчитаме връзката на пазарната икономика с тези отношения и тяхната роля за нейното функциониране,
заявяваме, че партия „ЛИДЕР” ще разработва и участва в реализацията на следните политики:  Пазарът на труда
Необходими са нови съвременни критерии за оценка на стойността на труда, обвързани с производителността и качеството.
Отговорност за това носят всички работодатели и собственици.
Необходима е национална информационна система за състоянието на трудовия пазар и за обвързване на образованието, особено на висшето и средно професионално, с работните места и тяхната динамика.
Пазарът на труда не е възможен без постоянна преквалификация на кадрите.
Държавният фонд за преквалификация трябва да се насочи към работодателите и те да са отговорни за ефективното усвояване на средствата.
Пазарът на труда изисква да се разработят мерки за маркетинг на работните места.
Към проблемите на пазара на труда ние отнасяме проблемите на работното време и допълнителните заплащания и скритата безработица.
Скритата безработица е един от факторите за ниската производителност на труда.
Ние сме за разкриване на нови работни места, обвързани с ефективност.
Отношенията с профсъюзите
Ефективността на съвременната икономика зависи от ефективното взаимодействие на профсъюзите и работодателските организации, от диалога между работници и работодатели.
Управлението на частната собственост изисква отчитане на организирания интерес на труда.
Казионните синдикати на прехода трябва да отстъпят позиции на реални профсъюзи, възникнали и развили се на базате на интересите на работниците по места.
Професионалните съюзи трябва последователно да развиват тристранното сътрудничество.
Институциите на тристанното сътрудничество защитават интересите на работниците и реализират активния диалог с работодателите.
Профсъюзите трябва да възстановят грижата за условията на труд, за осигуряването на работниците върху техните реални доходи и срещу безработица, за работническото здравеопазване.
Емиграцията
Съвременната динамика на живота е свързана с мобилност в местоживеенето и местоработата.
Висококвалифицираните специалисти, които се реализират в чужбина, не са напуснали страната окончателно.
Трябва да им се предлагат постоянни възможности за завръщане, за работа в България или с България.
Нашите професионални училища и университети трябва да укрепват отношенията със своите възпитаници, така че те неизменно да усещат подкрепата на отечеството и на българските образователни институции.
В България се разкриват нови работни места, за които няма достатъчно добре обучени кадри.
Заедно с това, мнозина все още живеят с убеждението, че за тях няма подходяща работа, и това ги отчуждава от националната общност.
Необходимо е да се създаде нова държавна политика за работа с българите, които живеят в чужбина, за тяхното приобщаване към българските каузи.
Емиграцията е тревожна не само вън от страната, твърде много са и „вътрешните емигранти”, хората, които не виждат перспектива за реализация и добър живот в България.
Ние смятаме, че проблемът с емиграцията може да се реши чрез създаване на добри условия за живот, чрез ефективност на здравната и образователната система.
Това е дългът на държавата към професионалистите.
Имиграцията
Като член на ЕС, България привлича интереса на все повече хора като място за живеене и реализация.
Проблемите на имиграцията трябва да се разглеждат и решават в контекста на проблемите на пазара на труда.
Днес българската нация има шанс да привлече към себе си българите от широката диаспора.
На тези, които искат и могат да се реализират в България трябва да се предоставят условия за живот, образование и квалификация.
Необходима е държавна визия и стратегия за третирането на хората, избрали България като поле за своя професионална и житейска реализация.
Реализацията на младежта
Създаването на благоприятни условия за труд и професионална реализация за младите хора трябва да се превърне в приоритет на законодателната политика.
Условията на труд и реализация на младежта са елемент на условията за живот на младите хора.
Това са мероприятия, свързани с възможността за намиране на работа, за семейна и родителска реализация.
Законодателството е длъжник на политиката за българските деца.
Те трябва да са осигурени от родителите си или от държавата по съвременните стандарти.
Младите, амбициозни, квалифицирани, инициативни хора на България трябва да се реализират в своята родина.
Това, което може да задържи младите хора в България, е наличието на условия за професионална реализация, за израстване в кариерата, за повишаване на професионалната квалификация и адекватното заплащане.
Особено внимание институциите трябва да отделят на развитието на младежката култура, спорта и гражданските инициативи.
Политиката за младежта трябва да се постави на високо институционално ниво.
Пенсионното дело
Пенсионната политика се основава на принципите за солидарността и личния принос.
Три са основните стълбове на пенсионната система: държавното, задължителното допълнително и допълнителното доброволно пенсионно осигуряване.
Необходимо е пенсионното осигуряване да се усъвършенства чрез обвързване с макроикономическите показатели.
Задължителното допълнително пенсионно осигуряване трябва да се реализира на капиталов принцип.
Целта на това осигуряване е втората пожизнена пенсия, която то осигурява, след време да надмине по размер държавната пенсия.
Изключително значение отдаваме на допълнителното доброволно пенсионно осигуряване.
Ние считаме, че това осигуряване може да прави всеки работодател за своите работници и служители.
Здравеопазването
Основният принцип на нашата здравна политика е „здраве във всички политики”.
Съвременното здравеопазване не е само секторна политика.
Тя се интегрира във всички политики, защото здраветo е основна човешка ценност.
Българското здравеопазване трябва да представлява взаимообвързана система на непрекъсната грижа за здравето на гражданите през целия им живот без дискриминация по социално положение и възраст.
Време е държавата, общините и частните организации да покажат как могат да си взаимодействат в сферата на здравеопазването.
Ние сме за:разработване на дългосрочна стратегия за съвременно здравеопазване;
изграждане на система за разделно управление на административните, стопански и медицински дейности;
създаване на система за повишаване на квалификацията и конкурентоспособността на професионалистите на всички нива в системата на здравеопазването;
изграждане на нова система за оценка на труда на специалистите в зависимост от квалификацията, стажа и местоработата им, както и на качеството на здравните заведения и грижите, базирана на качеството, цената и финансовите резултати;
прозрачно финансиране и контрол върху движението на финансовите потоци;
подобряване на здравно-осигурителната система и базирането й на конкурентен принцип;
запазване на принципа на солидарност в системата на задължителното здравно осигуряване с гарантиран задължителен минимален пакет от услуги за цялото население.
Участието на държавата във финансирането на държавните здравни заведения е гарант за достъпно и качествено здравеопазване;
алтернативна система за допълнително доброволно осигуряване, което дава възможност за избор на здравни заведения и висококачествени услуги;
високотехнологична материална база;
подобряване на взаимодействието между спешната помощ и останалите звена на здравната система;
достъпност и висока ефективност на доболничната помощ;
подобряване на взаимодействието между първичната и специализираната доболнична помощ и създаване на интегрирана, единна информационна система за хода на лечение на всеки отделен пациент;
намаляване броя на болниците, чрез промяна на собствеността и ефективно публично-частно партньорство;
преразглеждане на етичните кодекси и правното им обвързване с решенията на етичните комисии.
Особено внимание изисква системата за стоматологична помощ.
Основен приоритет е изграждане на ефективна система за работа със здравно-осигурителната система.
Необходимо е връщането на профилактичната стоматологична помощ в училищата и детските градини.
Традициите в областта на профилактиката, диагностиката, лечението и рехабилитацията на професионалните заболявания и трудовата медицина трчбва да се възстановят.
Социалната медицина трябва да е част от системата здравеопазването.
Специално внимание трябва да се отдели на детското здравеопазване, като се въведат единни стандарти за дейността на здравните кабинети в детските градини и училища.
Да се изгради система за наблюдение на физическото развитие на децата на национално ниво и здравно образование в началните училища.
Ние ще поставим акцент на профилактиката и здравословния начин на живот, подобряването и по-ефективното използване на системата за рехабилитация, балнеология и курортолечение.
Реализация на хората с увреждания
Предоставянето на равни възможности за хората с увреждания трябва да е реален политически ангажимент.
Трябва да продължи и да се ускори политиката за решаване на проблемите по количествен път: достъпни входове на учреждения и коли на градския транспорт, подходящи за движение тротоари и подлези, изисквания за недискриминация при кандидатстване за работа.
Необходими са също така и съзнателни усилия на всички за качествена промяна на отношението към тези хора, за съвместното изграждане на среда, в която те могат да развият и приложат своите способности.
Развитието на спорта
В съвременното общество спортът е инвестиция в здравето на хората.
Спортът е универсално средство за повишаване на работоспособността и за физическо и морално възпитание на личността.
Спортът е и превенция в борбата с наркоманията и болестите на информационното общество.
Основни цели на нашата политика за развитие на спорта са: Създаване на подходящи условия за масов спорт във всички възрасти;
Изграждане на среда за практикуване на ежедневни спортни дейности в градски условия;
Отделяне на сериозно място на спортното обучение в образователната система от началното до висшето образование;
Създаване на законови условия за ангажимент на българския бизнес към спорта, изграждането и стопанисването на спортните бази;
Утвърждаване и укрепване на световния авторитет на българския национален спорт.
Образованието и науката
Образователната система е инструмент за промяна на обществото.
Това е било ясно разбирано и използувано още в епохата на българското Възраждане и преди това.
Време е днес да определим нашето бъдеще и бъдещето на своите деца, като поемем своята отговорност.
Като вземаме предвид европейските стратегии и практики, ние предлагаме образователна политика, която се гради на следните основни принципи: Общодостъпно и безплатно образование
Принципът на безплатното образование в държавните училища осигурява равен достъп до образованието.
Реалната защита на равния достъп се гарантира от безплатни учебници в задължителното образование.
Свобода на образованието
В България държавата осигурява равнопоставеност на държавното и частното образование, като изработва общозадължителни критерии за различните форми на образованието.
Частните училища могат да бъдат подпомагани от държавата при стриктни договорни условия с държавните институции.
Задължително образование
Ние отстояваме принципа на задължително средно образование за децата от 7 до 16-годишна възраст.
Този принцип законодателно трябва да бъде осигурен като право и задължение на родителите.
Законодателството за закрила и грижи за децата трябва да се усъвършенства с ясни ангажименти на държавата и родителите в доучилищната възраст на децата.
Светско и идеологически неутрално образование
Задължителното държавно образование е светско и идеологически неутрално.
То не се влияе от религиозната принадлежност на родителите и предполага неутрално към религиите и идеологиите преподаване.
В българските училища не се позволява религиозно преподаване и не се допускат религиозни елементи.
Религиозното образование е възможно извън училище и по регламентирани от държавата правила.
На базата на тези принципи, партия ЛИДЕР предлага образователна политика, обвързана със следните задължителни елементи:задълбочено познаване и ползване на български език;
познаване и ползване на един съвременен чужд език;
познаване на основните принципи на математиката и основните науки и технологии;
ползване на базисните технологии за съвременна комуникация – компютърна грамотност и интернет;
познаване на гражданските и социални принципи на съжителство в обществото;
създаване на условия за самостоятелност, инициативност и развитие на творчески умения.
Тези общи условия за образователната система са валидни за всички поколения и са част от условията за обучение през целия живот.
Те са елемент от адаптацията на българското общество към динамичните условия на глобализацията.
Системата на оценяване на задължителните умения се изработва от държавните образователни институции и е валидна за училищата в цялата страна.
Ролята на държавата в образованието:
определя политиките, приема програмите и съдържанието на образователните предмети в задължителната фаза;
дефинира и координира дипломите, научните степени и звания с европейските стандарти;
осъществява кадровата политика в задължителното образование;
организира необходимите средства и ги разпределя според закона;
организира географското разпределение на кадрите за учебните заведения според дългосрочна демографска и регионална стратегия;
организира превенция на насилието в училищата и специалните детски заведения;
контролира и оценява образователните програми с цел осигуряване на приемственост между степените на образованието;
насърчава публично-частните партньорства и училищните настоятелства.
Държавата създава правила и разпределя компетенциите между централните, областните и общинските институции в областта на образованието.
В компетенциите на общинските съвети и кметствата се включват следните дейности:строежа и поддръжката на училищния фонд;
организацията на спортната база, културната дейност и извънучилищните мероприятия;
организацията на професионално и технологично обучение за всички възрасти;
организацията на училищния транспорт и регулацията на движението и инфраструктурата в близост до училищата;
осигуряването на училищен обслужващ персонал за достъпно училищно хранене и занимания през деня;
осигуряване на условия за равнопоставеност между училищата, включително и домовете за деца, лишени от родителски грижи.
Особено внимание трябва да се насочи към създаването на кадри за образователната система.
Университетите трябва да предлагат двегодишна педагогическа специализация за различни специалности, които се преподават в училище.
Статутът на българския учител трябва да съответства на високото място и значимостта на професията в обществото.
Този статут трябва да бъде защитен както материално, така и морално.
Понятието „учител” трябва да съответства на ролята на този, който дава знания и възпитава децата в духа на най-добрите традиции и съвременни практики.
Базовото, средното и висшето образование в България трябва да кореспондират на образователните системи на развитите държави, да бъдат конвертируеми и адаптивни.
Партия ЛИДЕР си поставя за цел да привлече към образователната дейност родителите като изключително важен фактор за реализация на поставените цели.
Ние се обръщаме към родителите с убеждението, че тяхната ангажираност с проблемите на децата и образованието е гарант за бъдещето на цялото общество.
Родителите са отговорни за осигуряването на нормални условия на живот на децата – хранене, сън, спорт, предпазване от вредни за здравето игри и занимания и живот без наркотици.
Те са тези, които трябва да възпитат самостоятелни и отговорни граждани.
Образователната система трябва да осигури непрекъсната връзка с родителите, навременна информираност и взаимодействие с учителите чрез срещи, извънкласни мероприятия и общи инициативи.
Необходимо е да се засили ролята на училищните настоятелства по посока на асоцииране на родителите към възпитателната дейност на училището.
Университетското образование и науката
Българските университети трябва да изграждат и гарантират високообразовани кадри във всички сектори на икономиката и обществения живот в България и ЕС.
Критериите за конвертируемост на висшето образование са в основата на нашата образователна конкурентноспособност.
Университетското образование се управлява на национално ниво.
Като образователни центрове университетите са автономни, те се контролират чрез системата за държавна акредитация и стандартизирането на научните специалности, степени и звания по единни критерии.
Държавните и частните университети работят по стандартизирани общи изисквания с различни източници на финансиране.
Висшето образование е държавно безплатно, държавно платено и частно.
Университетите са място за иновации и развитие на науката.
Те трчбва да използват комбинации от държавни, регионални, европейски и частни източници на финансиране.
Отделянето на науката от висшето образование понижава ефективността както на образованието, така и на науката и откъсва България от водещите научни направления.
Затова университетите трябва да развиват научна дейност и изследователски центрове в институти към висшите училища.
Необходимо е създаване на интегрална връзка между висшето образование и бизнеса.
Ние предлагаме да се създаде Национална агенция за координация на научните изследвания, която да създаде партьорство между държавния и частния сектори в образованието - от една страна, и индустрията и научно-приложния сектор - от друга.
Тази агенция ще бъде различна от институциите, които трябва да се занимават с изискванията на пазара на труда към образователната система и ще бъде насочена специално към развитието на приложните и фундаментални науки.
Връзката на бизнеса с висшето образование и науката трябва да се осъществи и чрез въвеждането на система за кредитиране на висшето образование, осигурена от бизнеса.
Необходими са кредити за научна дейност и кредитиране срещу упражняване на професия.
Българското законодателство трябва да стимулира спонсорирането на науката и образованието чрез данъчни облекчения и преференции.
Култура
Днес българската култура преживява динамична метаморфоза.
Основният положителен ефект от прехода за културната сфера у нас е свободата на творчески изказ и постоянно нарастващата демократизация на производството и потреблението на културни блага.
Заедно с това:Съвременните политики за култура са ефикасни само ако функционират в пълен синхрон със съвременните политики в областта на образованието и политиките в областта на комуникациите и медиите.
Съвременните политики за култура са ефикасни само ако равнопоставят универсалните ценности и ценностите на националната култура, регионалните култури и човешкото всекидневие.
Съвременните политики за култура са ефикасни, само ако утвърждават толерантността към културното различие.
Така българските граждани могат да участват в социални мрежи по смислен и удовлетворяващ ги начин.
Културните и индивидуални различия са ресурс за просперитет.
Съвременните политики за култура са ефикасни, само ако произхождат от духовните интереси на местните общности.
Партия ЛИДЕР ще фокусира своите усилия в:Утвърждаването на българската и европейската културна самоличност на всички български граждани;
Утвърждаването на българската културна традиция като филтър, чрез който нацията усвоява пълноценно идеите, образите и символите на глобализацията и световната информационна мрежа;
Формулиране на нови приоритети в културния мениджмънт, маркетинг и реклама.
За целта е нужен активен диалог между представителите на икономическия сектор и представителите на духовния живот, творческите индустрии и неправителствения сектор.
Единствено качественото законодателство в културната сфера може да бъде гарант за автономията на културното производство у нас, в това число нереализираните до този момент възможности на публично-частното партньорство.
Като партньор в изграждането на своите актуални политики партия ЛИДЕР вижда преди всичко младите хора на местно равнище, които се занимават със съвременно изкуство и духовност в национален, европейски и световен контекст.
По този начин партия ЛИДЕР ще се стреми да неутрализира консерватизма и популизма в областта на културата.
Църквата и религиозните обединения
Българският народ е толерантен както към атеистичните възгледи, така и към различните вероизповедания в държавата.
Тази толерантност е част от духовната свобода на българина.
В нашата история християнството е играло важна роля за развитието и съхраняването на националната ни общност.
Ние се отнасяме се с уважение към Българската православна църква, която е била не само религиозна институция, но и важен социален и политически фактор.
В културно-исторически план тя е обединявала нацията със своите предписания за морал и добродетели, със своя ангажимент към общонационални каузи.
Църквата е отделена от държавата.
Тя трябва да изпълнява своите функции извън светските институции.
Християнската църква, както и другите вероизповедания в страната трябва да работят за развитието на духа на толерантност и сплотеност в българското общество.
Сектите, които са забранени в развитите европейски държави, трябва да бъдат окончателно поставени извън закона и у нас.
Външна политика
В началото на ХХІ век външната политика на България е част от системата на международните отношения в глобалния свят.
Партия ЛИДЕР определя своята външнополитическа визия с разбирането, че държавите са базови структурни единици на международните отношения в глобалния свят.
Държавите се включват в наднационални структури, които се развиват и утвърждават като условие за сигурност и просперитет.
В глобалния свят вътрешната и външната политика са единно поле, където взаимодействат политиката, икономиката и културата на човешките общности.
Мирът, като най-голяма ценност за хората, разширява своя смисъл.
Мир означава да няма военни действия под каквато и да е форма.
Мирът е неприлагане и унищожаване на атомното оръжие, както и недопускане употребата на каквито и да е нови технологии против човешки същества, където и да било по нашата планета.
Все повече се налага формиране и прилагане на обща политика на човечеството за опазване на човешкия род, против биологичната и химическа намеса в свободата на индивида и природата.
Днешните екологични и демографски проблеми на човечеството са и наши проблеми, пречупени през географските и геополитическите реалности в Европа и на Балканите.
България не е и не може да бъде изолирана от световните тенденции.
Тясното обвързване на политиката и икономиката днес е господстващ политически факт.
Той трябва да се разбира в динамика, за да могат хората да интегрират труда си в световния пазар на достойна цена.
Днес за нас е най-важно да осъзнаем новите икономически и политически предизвикателства от позицията на развита нация, а не от провинциалната ограниченост на догонваща нация.
Изолацията и невъзможността да се участва в страгегиите и плановете за бъдещето развитие днес са най-големият бич за огромна част от човечеството.
Ние ще се стремим да участваме с наше представителство, идеи и решения в световни и европейски организации, които имат отношение към бъдещето на света.
Европейският съюз е политическа общност от държави, която изгражда обща политика върху общи универсални ценности.
Те са основополагащи за политиката на всяка конституционна партия и институциите в държавите - членки.
От развитието на ЕС в най-голяма степен зависи собственото развитие на България.
Ние трябва да развием своето отношение на единство и съпричастност с европейските народи, които са свързани с българската историческа съдба през ХХІ век.
Просперитетът на ЕС е наш, а нашият е просперитет и на държавите от ЕС.
Това е нов начин на мислене, който трябва да определи духа на политическите взаимодействия в рамките на ЕС и който тепърва ще се изгражда от реалната взаимозависимост на страните от съюза.
ЕС трябва да бъде конкурентноспособен и да има един от решаващите гласове при определяне на световното развитие.
България ще развива отношенията си с ЕС на базата на своята Конституция.
България е стабилизиращ фактор на Балканите.
Тя се стреми към добросъседски отношения.
Ние сме съпричстни към развитието на целия балкански регион на основата на европейските ценности.
Ние смятаме, че всички балкански страни имат европейска перспектива и България ще съдейства за нейната реализация.
Двустранните отношения на България със САЩ и Русия са от изключително значение за България.
Балансът в тези отношения е принцип, който трябва да се изгражда и да се стабилизира във външната политика на България, да се следва както в политическите, така и в икономическите отношения.
България цени добронамерените двустранни отношения с всички страни.
Тя спазва и развива двустранното сътрудничество на основата на договорни отношения, взаимно уважение и взаимна изгода.
Тя е за ненамеса във вътрешната политика на държавите, за строго спазване на суверенитета и териториалната цялост.
Двойните стандарти във външната политика са неприемливи и вредни за нас и нашите партньори.
