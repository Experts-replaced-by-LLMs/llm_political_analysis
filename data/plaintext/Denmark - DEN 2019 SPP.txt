DET VIL VI
Vores vej er rød og grøn
Skal vi have et samfund, hvor afstanden mellem rig og fattig bliver større,
hvor store virksomheder og banker får så stor magt, at de truer demokratiet,
og hvor forurening af vores fælles klode fører til voldsomme klimaforandringer og mennesker på flugt?
Eller skal vi holde fast på, at vi vil et samfund, hvor alle har lige muligheder for et godt liv med uddannelse, sundhed og en tryg alderdom?
Hvor unfair monopoler, skattely og grådighed bekæmpes?
Og hvor vi passer på klimaet og ikke mindst på hinanden, uanset hvilke forudsætninger vi er født med?
I SF ved vi godt, hvad vi vælger!
Vi er et rødt og grønt parti, som vil forandre Danmark og skabe håb for de kommende generationer.
Danmark skal igen være et grønt foregangsland.
Vi skal sætte kursen og ikke bare nølende følge trop.
Det er helt afgørende, at vi passer bedre på miljøet, udvikler grønne løsninger og går forrest i klimakampen.
Alle skal have lige mulighed for at forfølge sine drømme, uanset hvilken baggrund man har.
Derfor vil vi styrke velfærden og bekæmpe den stigende ulighed.
Vi skal stå sammen og tage ansvar for de svagest stillede i Danmark og i Verden.
Vi vil gøre op med stress-samfundet.
Børn og unge skal ikke bombarderes med test og tårnhøje forventninger, og vores arbejde skal give plads til familielivet.
Der er kort sagt brug for meget mere ro på.
Samtidig vil vi styrke demokratiet,
Danmarks engagement i EU
og den internationale kamp for menneskerettigheder.
Derfor går SF til valg på at sikre en ny rød-grøn regering, der kan bringe Danmark fremad og sørge for, at vi både tager hånd om miljøet og styrker velfærdssamfundet, så alle kommer med.
Vi kan skabe en bedre fremtid.
Vejen frem er rød og grøn.
Vil du være med?
ARBEJDSLIV
Ledige og syge skal have en udstrakt hånd
Et godt arbejdsliv handler både om ordentlige arbejds- og lønvilkår, og om at man som menneske skal møde en udstrakt hånd, hvis man bliver ledig eller syg.
SF vil afskaffe det fattigdomsskabende kontanthjælpsloft,
forbedre dagpengenes dækningsgrad,
og sikre, at borgere på kanten af arbejdsmarkedet får en række rettigheder overfor systemet, så syge borgere ikke fastholdes i udsigtsløse ressourceforløb eller efterlades uden indsats.
Der skal være mere fokus på uddannelse og opkvalificering i beskæftigelsessystemet.
Danmark kommer i de kommende år til at mangle faglært arbejdskraft, og samtidig forsvinder en del af de ufaglærte jobs på grund af den teknologiske udvikling.
Uddannelse, opkvalificering og efteruddannelse bør derfor stå helt centralt i beskæftigelsesindsatsen, ligesom virksomhederne skal tage medansvar for efteruddannelses- og omskolingsmuligheder for deres medarbejdere.
Styrk arbejdsmiljøet – også det psykiske
Alle lønmodtagere fortjener en sund og sikker arbejdsplads.
Men det går desværre den forkerte vej med både det fysiske og psykiske arbejdsmiljø.
Flere lønmodtagere var plaget af muskel-skeletbesvær i 2016 end i 2002.
Det samme gælder den psykiske belastning.
Samtidig er Arbejdstilsynets bevillinger faldende på den ene finanslov efter den anden.
SF vil vende udviklingen og give Arbejdstilsynet flere muskler.
Vi ønsker at hæve tilsynets bevilling med 80 millioner kroner årligt.
Samtidig arbejder SF for en reel ligestilling af det psykiske arbejdsmiljø med det fysiske.
Der bør udarbejdes en national handlingsplan for psykisk arbejdsmiljø, offentlige ledere skal have obligatorisk kursus i at sikre godt psykisk arbejdsmiljø, og Arbejdstilsynets hotline for seksuel chikane og mobning skal udvides til at omfatte alle former for dårligt psykisk arbejdsmiljø.
Lønmodtagere skal have mere tryghed
Dagpengenes dækningsgrad er gennem mange år blevet udhulet, og dagpengeperioden forkortet.
SF ønsker at give lønmodtagerne mere tryghed og forbedre dagpengenes dækningsgrad.
Vi foreslår til at starte med 25 procent højere dagpenge i de første to måneder for personer, der har været i beskæftigelse i længere tid.
Netop den gruppe kan opleve, at de ikke får nok ud af at betale til a-kassen, fordi de mener, at dagpengesatsen er for lav, eller fordi de ikke regner med at blive ledige.
Jo flere der melder sig ud, eller undlader at melde sig ind, i en a-kasse, jo højere risiko er der for på sigt at undergrave det solidariske system.
SF vil styrke den danske model ved at øge retten til skattefradrag for kontingent til de overenskomstbærende fagforeninger og fjerne retten til fradrag til kontingenter på ”fagforretninger”, som hverken har tegnet overenskomst for minimum 25 procent af deres medlemmer eller er medlem af en hovedorganisation, hvor der er indgået overenskomst for over 25 procent af medlemmerne.
På den måde styrker vi incitamentet til at melde sig ind i de fagforeninger, som har en samfundsbærende funktion.
Nej tak til social dumping
Arbejde i Danmark skal foregå på danske løn- og arbejdsvilkår.
SF vil bekæmpe social dumping, hvor arbejdsgivere udnytter østeuropæiske arbejdere ved at underbetale dem, lade dem arbejde sort og samtidig blæser på arbejdsmiljøloven.
Den slags uacceptabel og grådig arbejdsgiveradfærd udnytter de østeuropæiske arbejdstagere og giver dem elendige vilkår.
Det udsætter danske lønmodtagere for unfair konkurrence.
Byggeriet, hotel- og servicebranchen samt transportbranchen er områder, der er hårdt udsat for social dumping.
SF arbejder for, at den fælles myndighedsindsats mellem SKAT, Arbejdstilsynet og politiet gøres permanent og tilføres yderligere midler.
På transportområdet er SF kommet med flere udspil om strammere kontrol.
Højere bøder, bedre håndhævning af køre-hviletidsbestemmelser og strammere regler for cabotagekørsel.
Når offentlige myndigheder udbyder arbejde til private firmaer, bør det altid ske med krav om løn, arbejdstid og andre arbejdsvilkår som normalt i Danmark.
ÆLDRELIV
Stigende pensionsalder skal ikke slide os op
Ikke alle lønmodtagere kan holde til den stadigt stigende pensionsalder.
Det gælder især mennesker med hårdt fysisk arbejde, typisk faglærte og ufaglærte, som bliver nedslidte inden de når tilbagetrækningsalderen.
Og problemet er blevet større siden efterlønnen blev udfaset.
Der er derfor behov for en omfattende indsats, der både handler om bedre arbejdsmiljø, bedre muligheder for efteruddannelse og sporskifte og ikke mindst bedre tilbagetrækningsmuligheder.
SF ønsker en model for tilbagetrækning, hvor nedslidte på arbejdsmarkedet får lov at trække sig tidligere tilbage og kan få en værdig alderdom.
Det er også urimeligt, at førtidspensionister trækkes i deres ydelse, hvis de har en samlever eller ægtefælle, som arbejder.
SF går ind for, at førtidspensionen ikke skal afhænge af samlever eller ægtefælles indkomst.
Flere hænder i ældreplejen
Antallet af ældre medborgere vil stige markant de kommende år.
Derfor er der brug for at sikre, at vi også fremover kan tage os godt af alle, der har behov for det.
Det kræver, at der er nok ansatte.
SF har foreslået et nedskæringsstop i ældreplejen frem til 2021, så kommunerne kompenseres for, at der bliver flere ældre.
Pengene skal naturligvis være øremærket til at styrke ældreområdet.
Det er afgørende, at vi sikrer flere hænder, så vi kan sikre en ordentlig ældrepleje.
Faste teams, mindre privatisering
Vi er stærkt kritiske overfor privatisering af ældrepleje.
Vi skal undgå flere triste situationer, hvor udsatte ældre pludselig står uden hjælp og pleje som følge af konkurser.
Derfor vil vi have stærkere krav om økonomisk soliditet og brug af uddannet personale til private udbydere i ældreplejen.
Den enkelte borgers behov skal altid være i centrum.
Vi foreslår at indføre faste teams af medarbejdere, så der ikke kommer nye ansigter ind i de ældres hjem hver dag.
Det vil give mere tryghed ved dem, der hjælper i hverdagen.
Samtidig skal vi droppe unødig dokumentation, så de ansatte kan bruge deres tid på det, de er uddannet til.
Og sidst, men ikke mindst, skal vi sikre, at de ældre får den hjælp, de selv ønsker at prioritere.
Mere støtte til demente og pårørende
I takt med at vi lever længere, vil flere blive ramt af demens.
Der er brug for en bred indsats for demente og deres pårørende med langt bedre udredning og diagnosticering og mere støtte til pårørende med hjemmeboende demente.
Vi skal have løftet kvaliteten af den omsorg og pleje, som borgere med demens modtager i hjemmeplejen, på plejehjemmene og på plejecentrene blandt andet med flere fagpersoner og uddannet personale på plejecentrene.
Et aktivt ældreliv
Vi skal sikre gode muligheder for, at ældre kan fortsætte med et aktivt arbejds- og fritidsliv, hvis de kan og vil.
Med en række fornuftige og tilpassede seniorordninger skal ældre kunne fortsætte på arbejdsmarkedet, hvis de kan og vil.
Og så skal det være nemmere for ældre borgere at bruge deres kvalifikationer i det frivillige arbejde i lokalsamfundet.
BØRN OCH UNGE
Alle børn skal have en god start
Gode vuggestuer, dagplejere og børnehaver spiller en helt afgørende rolle i forhold til børns tidlige læring og udvikling.
Derfor skal vi sikre, at der er tid til at hjælpe alle børn godt på vej i de første vigtige år.
Daginstitutionerne bidrager i høj grad til at modvirke negativ social arv blandt de børn, der kommer fra ressourcesvage familier.
Samtidig er de vigtige for integrationen af børn med anden etnisk baggrund.
SF arbejder for et godt, trygt og stimulerende børneliv med ordentlige normeringer og uddannet personale i vuggestuer, børnehaver og dagpleje.
Vi vil sikre, at alle børn gennem leg og læring udvikler kompetencer og udfordres personligt, sprogligt og motorisk.
Det kræver blandt andet, at der er voksne nok i daginstitutionerne.
SF kæmper for minimumsnormeringer.
Der bør aldrig være flere end seks børn per voksen i børnehaverne og tre i vuggestuerne.
Mere leg og læring i fritiden
Når skoledagen er forbi, skal der være masser af muligheder for børn og unge.
Plads til at lege og lære.
Normeringerne i skolefritidsordninger og fritidshjem skal være markant bedre.
Der bør højst være ni børn per voksen.
Og så bør vi udvide åbningstiden i skolefritidsordninger, fritidshjem og klubber, så fritidsfællesskaberne kan fylde mere i løbet af dagen.
Det er afgørende, at alle forældre har råd til at sende deres børn i en skolefritidsordning.
Derfor skal der være loft over forældrebetalingen i skolefritidsordninger på 40 procent.
Vi ved, hvor vigtige ungdomsårene er, og hvor vigtigt det er, at alle unge har mulighed for at møde kompetente voksne, som har tid til at guide dem, og som de unge kan have tillid til.
Her kan klubber med dygtige voksne og spændende tilbud gøre en stor forskel.
Børn og unge skal have gode skolefritidsordninger, fritidshjem og klubtilbud, uanset hvor i landet de bor. Der er brug for et markant løft på hele området.
Udsatte børn og unge
Udsatte børn, unge og deres familier har vi et særligt ansvar for at hjælpe.
I SF fokuserer vi især på den tidlige indsats, så udsatte familier ikke overlades til sig selv, men følges tæt, bl.a. gennem en styrkelse af sundhedsplejen og massiv støtte til at få familielivet til at fungere.
Og så skal vi sikre, at børnene guides over i gode dagpasningstilbud fra en tidlig alder.
Kommunerne skal bruge de gode erfaringer, man har en række steder med forældretræningskurser og en helhedsorienteret indsats (Sveriges-/Herningmodellen), hvor man nedsætter antallet af sager hos den enkelte socialrådgiver og arbejder tværsektorielt med udsatte børn og unge i et tæt samarbejde med både institutioner og skoler.
Kommunerne bør have en stærk PPR-afdeling, der kan sikre støtte og vejledning til udsatte og sårbare børn og unge, et godt udbygget SSP-samarbejde og så meget gerne tilknyttet socialrådgivere til alle daginstitutioner og skoler;
og så må kommunerne for guds skyld ikke bare ”opgive” deres udsatte unge, når de bliver 18 år.
Kommunerne skal aktivt arbejdet med brug af efterværn – ikke bare til tidligere anbragte børn og unge, men alle udsatte unge – så man viderefører de tilbud om støtte de har haft, hvor det giver mening, så de ikke bliver tabet på gulvet.
Det er helt afgørende, at man sikrer dem en vej videre i tilværelsen i form af en ungdomsuddannelse, job, bolig mm.
Efterværn har mange ansigter. Udover en videreførsel af den støtte man modtog før det 18. år, kan den tage form af en særlig voksenstøtte for unge, der er trætte af den ”behandlerkultur”, man udsatte børn og unge har mødt i deres opvækst.
Det vigtigste er ikke formen, men som nævnt at de unge ikke tabes på gulvet og sikres en god voksenkontakt.
Børnene i vores daginstitutioner må aldrig føle sig svigtede, men pædagoger har kun to hænder.
Derfor skal vi have minimumsnormeringer: Aldrig flere end seks børn per voksen i børnehaverne og tre i vuggestuerne.
BY OG BOLIG
Flere gode boliger til fornuftige priser
Der er brug for flere, gode almene boliger til en fornuftig pris.
Det gælder både ungdomsboliger, ældreboliger og familieboliger.
Huslejen skal være lavere i de nye almene boliger, der er alt for dyre.
Det er især et udbredt problem i de store byer.
Samtidig vil vi sikre penge til at vedligeholde og renovere ældre almene boliger.
Det er godt, at vi som samfund har en vifte af forskellige boligtyper: Ejer, leje, andel, etc.
Men private udlejningsboliger skal reguleres, så vi kan forhindre, at huslejerne bliver alt for høje.
Vores boliger skal være i god energimæssig stand.
Det er fornuftigt både økonomisk og i forhold til klimaet.
Derfor arbejder SF for bedre rådgivning om energi og støtte til isolering, energirigtige vinduer og klimavenlige opvarmningsformer som eksempelvis fjernvarme og el-pumper.
Blandede boliger sikrer, at vi mødes på kryds og tværs
Boligpolitik er afgørende for sammenhængskraften i samfundet.
Når vi bor side om side, mødes vi også på kryds og tværs. I skoler, daginstitutioner og foreningslivet.
Derfor er det afgørende, at boligtyperne blandes, så almene boliger ligger side om side med ejerboliger.
I alt for lang tid har politikere set til, mens de mest udsatte borgere er blevet henvist til de samme ensartede boligområder, stimlet sammen langt væk fra ”det pæne borgerskab”.
Derfor er der områder i Danmark, hvor der er en stor overrepræsentation af personer med sociale eller ækonomiske udfordringer, mens andre områder er helt blottede for den side af samfundet.
I SF mener vi, at det er vigtigt både for hver enkelt borger og for sammenhængskraften i samfundet, at mennesker møder hinanden på kryds og tværs af indtægt, kultur og etnicitet.
I lokalsamfund, skoler, fritidsklubber og på arbejdspladser.
Derfor ønsker SF mere alment boligbyggeri i de rigeste områder af landet, og i Folketinget har vi i mange år arbejdet imod, at borgere med de laveste indtægter samles i bestemte boligområder.
Et Danmark der hænger sammen
I et lille land som Danmark skal vi sikre en rimelig balance mellem land og by.
I mange yderområder er der mangel på arbejde, faldende boligpriser og stor fraflytning af mennesker i den erhvervsaktive alder.
I SF har vi en række forslag, der skal fremtidssikre de danske landdistrikter:
Bedre lånemuligheder i yderområderne, bl.a. gennem oprettelse af et særligt realkreditinstitut.
Oprettelse af en række lokale velfærdscentre.
Mere støtte til nedrivning af faldefærdige huse i landdistrikter.
Hele Danmark skal have adgang til hurtigt bredbåndsinternet.
Et rejsehold, der skal tage rundt i landet og rådgive om potentialet i lokalområderne.
Bedre støtte til mikrovirksomheder og iværksættere.
Delt kommuneskat, så skattepligtige personer betaler kommuneskat i de kommuner i Danmark, hvor de ejer en helårsbolig.
Flere ”uddannelsessatellitter” inden for bestemte uddannelsesretninger i yderområderne og en fordelingspolitik på gymnasieområdet, der sikrer bevarelsen af de mindre gymnasier i yderområderne.
Langt flere danskere skal have under en times rejsetid med kollektiv trafik til de kommende superlyntog.
Det skal være obligatorisk for politikerne at foretage analyser af, hvilke konsekvenser lovforslag får for landets yderområder.
En handleplan, der ikke kun har fokus på udflytning af statslige arbejdspladser, men i stedet arbejder målrettet på at forbedre rammevilkårene i landets yderområder, landdistrikter og øer og skaber en bedre balance mellem land og by.
ERHERV OG TEKNOLOGI
Teknologi for en bæredygtig fremtid
Danske virksomheder skal være med helt fremme, når det gælder grøn omstilling og andre områder, hvor der er et stigende samfundsmæssigt behov for ny teknologi og nye produkter.
En kombination af forskning, målrettet erhvervsstøtte og fremtidsorienterede krav på eksempelvis miljøområdet skal sikre, at danske virksomheder kommer først med den gode løsning, der efterfølgende kan eksporteres og skabe arbejdspladser i Danmark.
Vindmølleeventyret viser, at denne strategi virker.
Også på varmeforsyning, energibesparelser og vandteknologi står dansk erhvervsliv stærkt.
Undervisning, sundhed og transport er andre områder i rivende udvikling og med et stort potentiale for at forbedre vores liv gennem teknologiske løsninger.
Vi skal hjælpe virksomhederne til at være vindere på den lange bane fremfor, som den borgerlige regering, bare at gå efter de laveste omkostninger på kort sigt.
God uddannelse er også vigtig for virksomhederne.
Der er især behov for flere faglærte.
Det sociale sikkerhedsnet for iværksættere skal styrkes, og det skal være lettere at drive en medarbejderejet eller -styret virksomhed.
SF ønsker en stram regulering af finanssektoren, så vi undgår fremtidige finanskriser.
Og så skal der et loft over bidragene til realkreditsektoren, der er præget af slap konkurrence og alt for store profitter.
Frihed og fællesskab i en tech-tid
Vi står over for en markant ændring af vores arbejdsmarked.
Fremtiden byder på en eksponentiel teknologisk udvikling.
Robotter, kunstig intelligens og maskiner kommer til at overtage meget af det arbejde vi kender i dag.
Den udvikling er fantastisk!
Men hvis ikke det skal ende i øget ulighed og true vores velfærdsmodel, er det bydende nødvendigt, at vi sikrer en mere lige og retfærdig omfordeling af penge, tid og indflydelse.
På den måde kan vi få mere tid til det, der virkelig betyder noget: Ro, nærhed, omsorg og tid til hinanden.
Teknologien giver os nye mulighed for at dele de ressourcer vi har, såsom biler, lejligheder eller arbejdskraft.
Deleøkonomi og platformsøkonomi har potentialet til at bidrage til mere bæredygtigt forbrug, men vi skal sikre at de nye tjenester, der skyder op, ikke bruges som røgslør for social dumping eller skattesnyd.
Derfor arbejder vi også mod, at deleøkonomisk arbejde bliver organiseret, på lige fod med almindeligt arbejde.
EU
FOR ET GRØNT OG SOLIDARISK EUROPA
SF er et EU-engageret parti med en stærk grøn, solidarisk og international profil.
Fælles løsninger i EU er vores bedste og mest effektive svar, når Europa udfordres af klimaforandringer, flygtningestrømme, skattefusk, social dumping og fattigdom.
EU giver os en enestående mulighed for at binde de europæiske arbejdsmarkeder sammen og forbedre sociale vilkår på tværs af grænser.
Men lige nu er der for meget fokus på markedet og for lidt på lønmodtagervilkår.
SF vil et socialt Europa med en balance mellem markedet og fællesskabet samt høje miljømæssige og sociale standarder.
En række store afsløringer af skattefiflerier har vist det enorme samfundsproblem, vi har med skatteunddragelse.
Den vildtvoksende og skadelige kapitalisme skal under kontrol, men problemet er systemisk og kan kun løses i fællesskab med andre lande.
EU skal arbejde for et europæisk og globalt regelværk og kontrolsystem, hvor myndigheder arbejder sammen på tværs af grænser for at afsløre snyd og indkræve skat.
EU skal vise vejen for hele verden og sikre en ambitiøs klimaplan.
SF vil, sammen med vores grønne parti i Europa, gå forrest i kampen for reduktion af drivhusgasser, omstilling til grøn energi og et bæredygtigt landbrug, stop for skadelig kemi samt for natur og biodiversitet.
EU blev ramt hårdt af flygtningekrisen i 2015, og rystelserne har endnu ikke lagt sig.
Krisen åbenbarede et behov for at ændre flygtningesystemet grundlæggende.
Men det skal ikke ske ved at lukke for kvoteflygtninge og vende EU ryggen.
Tværtimod er EU-samarbejdet en forudsætning for, at problemet kan håndteres.
SF’s bud er en human og praktisk tilgang med større fokus på årsagerne til, at der kommer flygtninge og migranter til Europa.
HANDICAP OG INKLUSION
Borgere med handicap skal have alle muligheder for at være med
Borgere med et fysisk eller psykisk handicap skal kunne leve et værdigt, respektfuldt og aktivt liv med samme muligheder som borgere uden funktionsnedsættelser.
SF arbejder for bedre uddannelsesmuligheder, et rummeligt arbejdsmarked og flere handicapvenlige boliger.
Derudover skal vi fortsat arbejde med fuld tilgængelighed og bred adgang til kommunikation og information for borgere med handicap.
FN’s Handicapkonvention er et vigtigt pejlemærke for handicappolitikken i SF.
Tilgængelighed:
Der skal være ret til individuel udfoldelse og bopæl.
Vi skal ikke tilbage til at samle borgere med handicap i store centrale institutioner, som vi ser en tendens til.
Tilgængelighed for handicappede skal styrkes i forhold til planlægning af det fysiske rum og adgang til offentlige ydelser på blandt andet sundhedsområdet.
Uddannelse:
Det er vigtigt, at arbejdet med inklusion i folkeskolen ikke bliver en spareøvelse, og der fortsat er de nødvendige specialtilbud i kommunerne.
Arbejdsmarked:
Vi skal have et åbent og inkluderende arbejdsmarked med ret til rehabilitering.
Kun 50 procent af borgerne med et handicap er tilknyttet arbejdsmarkedet.
SF vil løfte rehabiliteringsindsatsen for borgere med handicap og sikre en koordineret og sammenhængende indsats.
Sundhedstilbud:
Borgere med et psykisk handicap skal have de samme rettigheder som borgere med fysiske lidelser.
Det gælder ikke mindst i forhold til behandlingsgaranti og ventetid.
Og så skal vi som samfund begrænse og allerhelst undgå tvang i psykiatrien.
INTERNATIONALT OG FORSVAR
Udvikling, demokrati og menneskerettigheder
Verden oplever en ekstrem og stigende global ulighed.
De fattigste bliver fattigere.
Og det er de allerfattigste lande, der står med de største konsekvenser af klimaforandringerne og flygtninge- og migrantstrømmene.
Samtidig lukker de rigeste lande sig om sig selv.
Det gælder også Danmark, der under den borgerlige regering har brugt bistandsmidler på flygtningemodtagelse i Danmark og på kortsigtede løsninger i nærområderne.
Det vil SF lave om på.
Vi skal igen have en udviklingsbistand, der er fokuseret på de allerfattigste, og som fokuserer på at skabe lighed og fremme menneskerettigheder.
Det bliver et langt og sejt træk, men kun på den måde kan vi opnå en verden i bedre balance.
Med færre konflikter og færre grunde til at flygte.
Verdensmålene er helt centrale i dansk udviklingsbistand og også i SF’s politiske arbejde.
Særligt målene om global lighed skal stå langt tydeligere i dansk bistand.
SF ønsker igen, at dansk bistand skal være 1 procent af dansk BNI.
Verden kan kun nå målene, hvis de rige lande bidrager til at finansiere dem, og hvis der er bedre sammenhæng mellem EU’s og de europæiske landes udviklingsbistand og de øvrige politikområder som fiskeri og handel.
Det nytter ikke noget at give bistand med den ene hånd og lave handelsbarrierer med den anden.
SF mener, at Danmark skal anerkende Palæstina som stat.
Derfor bør EU også leve op til sit ansvar som handelspartner og ramme den israelske eksport ved at suspendere associeringsaftalen med Israel, så længe Israel ikke overholder menneskerettigheder og fortsætter bebyggelsen af de ulovlige bosættelser.
International handel skal også gavne fattige lande
Danmark drager stor fordel af international handel.
Det giver jobs og eksport.
Men den frie handel er under pres fra især USA, der sætter America First.
I SF vil vi styrke det globale, aftalebaserede system gennem verdenshandelsorganisationen WTO.
Det gavner os selv, og det gavner verdens fattigste lande, der typisk ikke er med i de regionale handelsaftaler.
De fattige lande skal under alle omstændigheder have fri adgang til rige landes markeder, herunder Danmark, så de har de bedste betingelser for at sælge deres varer.
SF vil afvikle EU’s høje toldsatser for landbrugsprodukter, så udviklingslande får en reel chance for at sælge deres varer.
Fair handel skal fortsat støttes og udbygges, så fattige bønder og erhvervsdrivende får mulighed for at sælge deres varer til en ordentlig pris, og ikke kun på det såkaldte frie markeds unfair konkurrencevilkår.
Mere internationalt samarbejde og mindre krig
Krig er en enorm virksomhed for mange lande, men et katastrofalt overgreb for millioner af mennesker.
Derfor vil SF indføre en etisk profilering af forsvarets indkøbspolitik, mens vi samtidig arbejder for, at dansk udenrigspolitik bliver mindre krigerisk.
I verdenspolitikken skal FN spille en større og mere magtfuld rolle.
På den scene skal EU også være stærkere.
Skal EU stå markant på den internationale scene, kræver det tæt samarbejde.
SF ønsker at samarbejde om sikkerhed i Europa, og at vi skal have en diskussion om forsvarsforbeholdet.
Cyberangreb fra fremmede magter er vokset støt de seneste år.
SF ønsker en trussels- og sikkerhedskommission, der kan identificere nye trusler og give bud på nye løsninger på forsvars- og sikkerhedsområdet.
Vi vil opprioritere cyberdefense og disinformationskampagner, så det kommer til at stå som et centralt element i vores forsvarspolitik.
Styrk Rigsfællesskabet og støt vejen mod selvstændighed
Ethvert folk, der ønsker politisk selvstændighed for at kunne skabe rammerne om et nationalt fællesskab, har krav på det.
SF har derfor støttet de skridt mod selvstændighed, som Grønland og Færøerne de seneste mange år har taget, og støtter landenes fortsatte vej mod selvstændighed.
Vejen til selvstændighed kræver, at Rigsfællesskabet spiller en central rolle.
Rigsfællesskabet giver Danmark, Grønland og Færøerne en fælles stemme på den globale scene, hvor SF vil lægge vægt på, at Grønland og Færøernes parti gennem Danmarks medlemskab står klart hos verdenssamfundet.
Det er samtidig vigtigt, at vi forbereder grønlænderne og færingerne på de økonomiske udfordringer, som en fuldstændig selvstændighed vil medføre.
Så længe Rigsfællesskabet eksisterer, vil SF kæmpe for at styrke det.
Vi vil sikre, at vi løser vores fælles udfordringer i fællesskab.
I Grønland gælder det især de udfordringer, som klimaforandringerne giver i de arktiske områder, mens det i Færøerne gælder om at sikre et bæredygtigt fiskeri på de enorme fiskebanker.
Samtidig betyder de historiske forbindelser landene imellem, at mange danskere, færinger og grønlændere bor på tværs af Rigsfællesskabets indre grænser.
Grønlandsk og færøsk selvstændighed vil ikke kunne ændre på, at der igennem årtier er blevet stiftet familie og venskaber på tværs af Rigsfællesskabet, og at vores lande for altid vil være forbundne af den fælles fortid.
SF har i mange år samarbejdet med det grønlandske parti, Inuit Ataqatigiit, som både er repræsenteret i Grønlands Landsting og i Folketinget.
KLIMA OG ENERGI
Vi skal gå forrest i klimakampen
Klimaforandringerne er over os, og de mulige konsekvenser er uhyggelige.
Især hvis temperaturen stiger mere end 1,5 grader.
Derfor skal vi leve fuldt op til Paris-aftalens mål om at holde temperaturstigningerne på 1,5 grader eller mindre.
Og der skal ingen tvivl være om, at Danmark skal levere sin del af indsatsen.
Det kræver en stor indsats, for vi har stadig en høj klimaforurening pr. indbygger.
Og det er blevet værre her de sidste par år under Lars Løkke.
Derfor skal vi satse massivt på vedvarende energi og begrænse vores CO2-udledning markant.
Kul skal ud af energiforsyningen før 2025, olie i faste anlæg før 2030 og naturgas før 2035.
Dermed kan vi reducere vores CO2-udledning med 70 pct. i 2030 i forhold til 1990.
Og vi kan blive CO2-neutrale fra 2040.
Alt vores el skal komme fra vedvarende energi.
Vi skal have endnu flere vindmøller, til lands og til havn, og vi skal have flere solceller og varmepumper.
Samtidig skal vi investere i energibesparelser både i virksomheder, boliger og offentligt ejede bygninger.
De helt store udledere af klimagasser transportsektoren og landbruget.
Vi skal ikke længere køre rundt i benzin- og dieselbiler.
El, biogas og anden vedvarende energi skal tage over.
I 2025 skal dieselbiler være forbudt i alle større byer og fra 2030 skal man ikke kunne købe en ny benzin- eller dieselbil i Danmark.
Og busser, færger og offentlige køretøjer skal køre på el, hvor det er muligt, ligesom størstedelen af jernbanen skal elektrificeres.
Landbruget står for 30 procent af vores klimaforurening.
Derfor er det på høje tid, at vi stiller større krav til landbruget: Vi skal blandt andet udtage jorde med stor klimabelastning, stille konsekvente krav til behandling af gylle, kræve energieffektivisering af landbrugsmaskiner og have meget mere skov.
Der er brug for handling, og der er brug for, at Danmark går forrest og viser vejen i stedet for bare at krydse fingre for, at andre lande eller den teknologiske udvikling løser problemet for os.
SF ønsker en bindende klimalov.
Den skal sikre, at vi lever op til 1,5 graders målet i Paris-aftalen.
Klimarådet skal styrkes, og der skal laves lofter for udslippet af klimagasser hvert år.
Hvis Danmark ligger over loftet skal der i forbindelse med finansloven aftales nye tiltag for at komme tilbage på sporet.
SF har tidligere fremlagt en række klimaudspil, der nu er indeholdt i vores samlede klimaplan.
KULTUR SPORT MEDIER
Kunst og kultur til hele landet
Mulighederne for at opleve og dyrke kunst og kultur skal nå langt bredere ud end i dag.
Kultur skal give borgerne vinger, opmuntre og inspirere gennem hele livet – både i København og i Vestjylland.
Kultur kan danne, udvikle og skabe fællesskaber på tværs af skel.
Den skal kunne rumme både det brede og det mere nichebetonede, og alle skal kunne deltage.
Vi har et særligt ansvar for at inddrage udsatte børn og unge.
Derfor arbejder SF for at indføre fripas til kulturinstitutioner i landets kommuner.
God kunst og kultur kan ikke leve på markedsvilkår i et lille land som Danmark.
Derfor skal det ikke kun overlades til markedskræfter, personlige formuer og frivillighed. I SF vil vi af med det årlige sparekrav på 2 procent, der år for år udhuler vores museer, teatre og kulturinstitutioner.
Mangfoldighed og armslængde er to afgørende principper for SF.
Uddelingen af offentlige midler skal holdes adskilt fra lovgiverne.
Samtidig skal vi som lovgivere have blik for både at støtte den vilde nyskabende kunst og samtidig sikre bredden i kulturlivet.
Sport og idræt binder os sammen
Sport og idræt har en vigtig plads i det danske samfund.
Det sikrer et godt fysisk og psykisk helbred, skaber sammenhængskraft og styrker integrationen af etniske minoriteter.
Foreningslivet er en stærk grundpille i vores lokalsamfund, hvor fodboldklubber, gymnastikforeninger og meget mere binder os sammen på kryds og tværs.
Det skal vi værne om og styrke.
Samtidig skal vi sikre, at der også udenfor foreningerne er mulighed for at dyrke sport.
Gode sportsfaciliteter, cykel- og løbestier giver os lyst til at være aktive og sunde.
SF vil prioritere den folkelige idræt, men der skal også være plads til konkurrence og eliteidræt.
De offentlige idrætsfaciliteter skal derfor kunne dække både breddens og elitens behov.
Det er vigtigt for SF at mindske uligheden i sundhed.
På idrætsområdet arbejder vi derfor blandt andet for sund mad i kommunale idrætshaller,
at boligsociale tiltag giver udsatte børn og unge mulighed for at dyrke idræt i boligområderne,
at der udstedes fritidspas til de lokale idrætsforeninger,
og at personer med særlige behov tilgodeses.
Public service skal styrkes i et presset medielandskab
Danske medier er pressede af store internationale mediekoncerner og streamingtjenester, men også af ændrede forbrugsmønstre, hvor brugerne i langt højere grad henter informationer på sociale medier end i klassiske medier som radio, TV og aviser.
Derfor er det vigtigt, at danske medier stadig kan levere et alsidigt dansk indhold og sikre den demokratiske debat.
Public Service-medier som DR spiller en særlig rolle som varetager af upartisk, ikke-kommerciel og økonomisk uafhængig formidling.
DR varetager både en stor del af den demokratiske dannelse og er med til at sikre samfundets sammenhængskraft og fælles forståelse.
DR er også garant for, at det mere nicheprægede, det særlige, det anderledes og det dybdeborende får en stemme.
Alt det er utroligt vigtigt at sikre i en ellers unfair konkurrence mod de multinationale giganter.
SF har kæmpet stærkt imod de store nedskæringer, som de borgerlige partier har udsat DR for. Vi vil have et nyt medieforlig.
Danmark skal hænge sammen. Det kræver, at en stor del af det indhold, medierne leverer, produceres lokalt og rammer bredt.
Vi er parate til at stække de store redaktioner i storbyerne for at styrke de lokale redaktioner.
SF foreslår derfor flere midler til lokalradioer, at de lokale aviser styrkes og at vi bevarer de stærke nyhedsregioner på DR og TV 2.
Og så skal der stilles krav om tilgængelighed for borgere, som ikke kan læse trykt tekst.
LIGESTILLING, KØN  OG SEKSUALITET
Kønsligestilling
Trods ungdomsoprør og kvindernes udstrømning til arbejdsmarkedet er samfundet stadig præget af kønsstereotypier, et kønsopdelt arbejdsmarked og store lønforskelle mellem mænd og kvinder.
Hvis det skal ændres, skal vi gøre op med forældede normer og forestillinger om, hvad mænd og kvinder kan og skal.
Derfor kæmper SF fortsat for oplysning om køn, ligeløn og øremærkning af tre måneders barsel til fædre – til gavn for både far, mor og børn.
Vi har også sikret, at fædre – og medmødre – nu har ret til 14 ugers sorgorlov ved et barns død på lige fod med moderen.
SF vil intensivere kampen mod kvindehandel, så ofre for menneskehandel kan få bedre beskyttelse i Danmark.
Der skal der gælde et generelt forbud mod købesex i Danmark, men der er også behov for helhedsorienterede indsatser, der kan hjælpe kvinder ud af prostitutionsmiljøer.
Vi har bl.a. været med til at sikre 63 millioner til en handlingsplan for bekæmpelse af menneskehandel samt 10 millioner til forebyggelse af gråzoneprostitution.
Vi ønsker også et opgør med forældede kvinde- og kropsidealer, som man møder dem i bl.a. reklameverdenen: Stræbelsen mod uopnåelige og falske idealer skaber grobund for angst, spiseforstyrrelser og andre lidelser hos især unge mennesker.
LGBT+
Hvad enten man er homoseksuel, biseksuel, transkønnet eller noget fjerde, skal man kunne udleve sin seksualitet og kønsidentitet uden at risikere at møde modstand, undertrykkelse og fordomme.
Generel folkeoplysning og indsatser i folkeskolen og på arbejdspladser skal være med til at bekæmpe fordomme om LGBT+-personer.
De mange moderne og mangfoldige familieformer skal anerkendes, så medmødre og medfædre får langt flere rettigheder end tilfældet er i dag.
Også når det gælder retten til samvær, hvis forældrene går fra hinanden.
Og så skal Danmark arbejde aktivt for, at registrerede partnerskaber og ægteskaber mellem homoseksuelle anerkendes i alle EU-lande.
SF har været med til at fjerne transkønnethed fra listen over psykiske lidelser.
Nu arbejder vi bl.a. for, at transkønnede sikres ordentlige muligheder for rådgivning, støtte og behandling i forbindelse med kønsskifte.
Der skal være et fortsat kraftigt fokus på at understøtte unge menneskers muligheder for at bryde med traditionelle, dogmatiske opfattelser af seksualitet og køn.
Derfor har vi også været med til at afsætte 25 millioner kroner til at styrke indsatsen for at øge tryghed, trivsel og lige muligheder for særligt udsatte LGBT+-personer, f.eks. med etnisk minoritetsbaggrund.
Og så skal homoseksuelle mænd have ret til at donere blod på lige fod med alle andre mænd.
NATUR, MILJØ  OG FØDEVARER
Mere vild natur
Den vilde natur i Danmark er truet.
Vi har de sidste 40 år mistet næsten 3 millioner fugle, og flere arter er helt forsvundet.
Det skyldes blandt andet mangel på plads, opsplitning af naturområder, bebyggelse og barrierer fra veje der går på kryds og tværs af landskabet.
Samtidig dræber ammoniak, nitrat og gift fra landbruget bier og andre insekter, som er fødekilder for fuglene.
Den udvikling vil vi vende.
Vi vil have mere vild natur og urørt skov, større sammenhængende naturområder og mere bynær natur.
Naturkvaliteten skal have et løft.
Derfor har vi foreslået en samlet lov om natur og biodiversitet med faste mål, tidsgrænser og virkemidler for at få et grønnere Danmark.
Kommunerne skal spille en langt større rolle ved at få økonomi og muskler til at realisere Det Grønne Danmarkskort, som SF fik indført, da vi sad i regering.
Det skal binde de danske naturperler sammen og udvikle nye naturområder.
Naturen skal i det hele taget tænkes langt mere sammen med andre politikområder.
Et godt eksempel er landbruget, hvor der bør være stærke incitamenter til at fremme natur på landbrugsarealerne.
Ud med plastik, pesticider og farlig kemi
Plastik er et fantastisk materiale, som vi ikke kan undvære.
Men det bør ikke bruges som engangsprodukt i eksempelvis krus og bæreposer, fordi det i alt for høj grad ender i naturen, hvor det skaber store problemer.
I miljøet deles plast igen og igen til mindre stykker, og mikroplast findes nu i hele fødekæden.
SF har skaffet midler på finansloven til undersøgelse af plastforureningens omfang, og vi har samlet flertal, der pålægger regeringen at fremsætte udkast til en national handlingsplan.
I EU har vi fået vedtaget en lov, der vil betyde 80 milliarder færre letvægtsbæreposer i hele EU, når den er fuldt implementeret.
Og vi presser nu på for at få den danske regering til at gennemføre direktivet.
Hormonforstyrrende stoffer i vores produkter og omgivelser er potentielt tikkende bomber for vores helbred og evne til at få børn.
Alt for få partier tager det alvorligt, men det er lykkedes SF at få sat de hormonforstyrrende stoffer på dagsordenen og sikre midler til den forskning, der skal til for at overbevise andre lande og EU kommissionen om, at det er nødvendigt at regulere den farlige kemi.
SF arbejder målrettet på at fjerne de store jordforureninger og giftdepoter, som – flere årtier efter de opstod – stadig giver problemer for lokalbefolkningen og forurener vandmiljøet.
Giftdepoter som Høfde 42 på Harboøre Tange og den omfattende forurening fra Grindstedværket skal fjernes så hurtigt, som det er teknisk muligt.
SF har derfor foreslået en ’grøn milliard’, som er en pulje, der hvert år skal afsætte penge til oprydning i de store, gamle giftdepoter og jordforureninger.
På vej mod et giftfrit landbrug
Det danske landbrug skal fortsætte med at prioritere økologi og godt landmandskab, så vi sikrer sunde fødevarer, ordentlig dyrevelfærd og respekt og balance med den vilde natur.
Økologisk forskning og eksport af økologiske fødevarer skal styrkes. Det vil være en både økonomisk og sundhedsmæssig gevinst for Danmark.
Men økologien kan ikke stå alene. Der skal arbejdes benhårdt for at minimere forureningen og naturbelastningen fra det traditionelle landbrug, mens omstillingen til økologi er i gang.
Sprøjtning med pesticider i landbruget skader både vores helbred og vores natur.
Vi vil have det juridiske ansvar for brugen af pesticider placeret hos den enkelte landmand, som dermed må bære konsekvenserne, hvis udledningen af sprøjtegifte leder til udvikling af pesticidresistens på jordene.
Selvom vi har en borgerlig regering, er det lykkes os at få en handlingsplan mod pesticidresistens.
Vi arbejder nu for at indskærpe brugen af pesticider yderligere.
SF går ind for et giftfrit landbrug.
”Godt landmandskab” er betegnelsen for en mere bæredygtig form for landbrug, der blandt andet forudsætter, at man undersøger jorden, inden man blindt sprøjter den, og at man bruger maskiner til at luge frem for gift, hvor det er muligt.
Som led i en overgang til et giftfrit landbrug ønsker SF at pålægge danske landmænd at efterleve principperne i godt landmandskab-programmet.
Det vil fremskynde omlægningen til økologi.
Mere bæredygtigt fiskeri
Verdens befolkning er voksende, og fiskebestandene er trængte af overfiskeri.
Det er derfor bydende nødvendigt at sikre et bæredygtigt fiskeri.
Fiskeriet må ikke monopoliseres hos få velhavende kvotekonger, der presser de små fiskere.
Fiskeopdræt i havbrug skaber massiv havforurening, da det kræver store mængder af medicin og kemikalier.
I SF ønsker vi derfor en produktion af fisk på landbaserede anlæg med recirkulation og rensning af vandet.
Her er medicinforbruget minimalt, og næringsstofferne kan opsamles og genbruges i fødevareproduktionen.
Og så er der arbejdspladser i både opdræt og teknologiudvikling.
Vi støtter det skånsomme fiskeri, og vi ønsker et forbud mod brug af bundslæbende redskaber, der ødelægger havbunden og truer biodiversiteten i havet.
Fiskeriet skal være bæredygtigt, så vi kan få genskabt fiskebestandene.
Det vil også have en positiv effekt på forureningssituationen i mange farvande, hvor det økologiske system er ødelagt af forurening.
Dyrevelfærd gælder ikke kun kæledyr
Dyrevelfærd er et rigtig godt argument for at fremme økologisk produktion.
Desværre er mange partier reelt kun interesserede i dyrevelfærd, når det kommer til kæledyr og dyr udenfor landbruget.
Landbruget skal behandle dyr ordentligt, den kamp vil vi fortsætte i SF.
Og så er vi imod produktion af pels fra dyr i fangenskab, der ikke kan udleve deres naturlige instinkter og adfærd.
Det er mere end 50 år siden, det blev forbudt at have rovdyr i cirkus i Danmark.
Først i 2018 lykkedes det at få skabt flertal for at inkludere elefanter, søløver og zebraer.
Blandt andet takket være pres fra SF.
ØKONOMI, FINANS OG SKAT
Velfærd fremfor skattelettelser
SF kæmper for god velfærd,
et godt socialt sikkerhedsnet
og et mere lige Danmark.
Udgifterne til velfærd skal som udgangspunkt følge befolkningsudviklingen, men der skal mere til, hvis vi skal gøre det endnu bedre – og det skal vi!
Der skal være balance i den offentlige økonomi.
Store underskud og voksende statsgæld fører efter alle erfaringer til nedskæringer, der rammer de fattigste og mest udsatte.
Derfor lover vi ikke store skattelettelser, heller ikke i bunden.
Vi ønsker en ambitiøs politik med retfærdig finansiering og ser gerne, at de bedst stillede bidrager lidt mere.
Den øgede velfærd skal blandt andet finansieres gennem:
Formueskat og højere skat på aktieindkomst m.m. til topskatteydere.
Stop for rabat til rige virksomhedsarvinger.
En langt mere effektiv skattekontrol.
Besparelser på dyre konsulentrapporter.
En finanssektor til gavn for alle
Finanssektoren er blevet et slaraffenland for banditter i habitter, der spekulerer i, hvordan de kan snyde statskassen og borgerne for så mange penge som muligt.
Det skal ændres!
Vi skal regulere finanssektoren og sikre, at den kommer samfundet til gode.
Vi skal kunne have tillid til, at de formuer, der passerer gennem sektoren, skaber værdi for samfundet og ikke forsvinder gennem rådgivning i aggressiv skatteplanlægning og snyd, højfrekvenshandel og salg af komplekse og uigennemskuelige finansielle produkter.
Efter finanskrisen er særligt kapitalkravene blevet skærpet, men vi er langt fra i mål.
Vi skal forbedre reguleringen af hensyn til forbrugerne.
Det skal ske for at minimere risikoen for nye finanskriser og for at sikre, at bankerne tager deres ansvar alvorligt, blandt andet i kampen mod hvidvask, svindel og skatteunddragelse.
SF vil skærpe kontrollen med kapitalfonde,
sætte ind mod urimelige bidragsforhøjelser på realkreditlån,
begrænse udbyttebetalinger og aktietilbagekøb,
og opsplitte finansielle supermarkeder.
Til kamp mod skattely og skatteunddragelse
Det skal være slut med, at de rigeste og mest magtfulde rigmænd og virksomheder sender overskud i skattely og kynisk udnytter huller i skattelovgivningen på tværs af grænser for at slippe for at betale til fællesskabet!
Skatteunddragelse og rådgivning i at undgå at betale skat, uanset om det foretages af multinationale selskaber, kapitalfonde eller banker, er med til at underminere vores demokrati, forvrænge konkurrencen og snyde samfundet for penge, som kunne have været brugt på velfærd i form af skoler, sygehuse, ældrepleje og meget andet.
I SF vil vi have et mere effektivt skattesystem med bedre regler på både dansk og internationalt plan.
Lige nu er problemet blandt andet, at lovgivningen hverken nationalt eller internationalt har fulgt med udviklingen, hvor penge flyttes rundt og kanaliseres til skattely.
Det giver blandt andet store multinationale virksomheder alt for gode muligheder for at undgå at betale skat til fællesskabet.
Der skal være langt bedre kontrol og et egentligt tilsyn med kapitalfonde, så vi undgår svindel med udbytteskat for astronomiske beløb.
Og så vil vi have strammere regler for banker og rådgivere, så de får et større ansvar for at anmelde alle tvivlsomme skattefiflerier til myndighederne.
RELIGION OG TRO
Retten til at tro – eller ikke at tro
SF ønsker et samfund, der på den ene side accepterer og respekterer religiøs forskellighed
og på den anden side en stat, hvor religion aldrig står over demokratiske beslutninger og rettigheder.
Og hvor den enkelte borgers ukrænkelighed står over religiøse hensyn og idéer, som eventuelt måtte udtrykkes og praktiseres af forskellige trossamfund.
Vi lever i et mangfoldigt samfund, hvor nogle er religiøse, mens andre slet ikke er.
Derfor ønsker SF, at alle anerkendte trossamfund ligestilles med Folkekirken i forhold til rettigheder og pligter, så der stilles samme krav til alle.
En række administrative funktioner bør varetages af kommunerne fremfor af kirken, herunder navneændringer, fødselsattester osv.
Det giver ikke mening, at man i et samfund med mange religioner, og hvor mange borgere ikke er religiøse, skal forbi kirken for den slags.
SF var forrest i kampen for indførelse af registreret partnerskab i 1989 for homoseksuelle –
og det samme var tilfældet da Folketinget i 2012 vedtog den nye lov, der giver homoseksuelle ret til at blive gift på traditionel vis.
Mange unges liv – ikke mindst i stærkt religiøse miljøer – bliver ofte begrænset af social kontrol og forældede opfattelser om ære og kønsroller.
For at regulere dette har SF været med til at præcisere kravene for at blive godkendt som vielsesmyndighed, så forkynderne har viden om dansk familieret og frihedstraditioner og også været med til at lovfæste kravet om decorum for forkyndere, så de f.eks. ikke må medvirke til giftermål med mindreårige eller tvangsægteskaber.
RETSPOLITIK, DATA OG SIKKERHED
Straf og forebyggelse
De senere år har Danmark undergået en bekymrende tendens til at løse alle problemer med kriminalitet ved at indføre strengere straffe.
SF er ikke imod strengere straffe af princip, men tror på en afbalanceret retspolitik, hvor forebyggelse spiller en vigtig rolle.
Netop forebyggelse er systematisk blevet svigtet under borgerlige regeringer, som ikke anerkender, at kampen mod ulighed, styrket retssikkerhed og en stærk social indsats er fundamentale i kampen for et trygt samfund.
Det er netop det, der adskiller Danmark fra lande, der har et ensidigt fokus på strengere straffe, men som samtidig har mere kriminalitet.
Hvis Danmark skal forblive et af de tryggeste samfund i verden kræver det, at vi ikke svigter vores tradition for at fokusere på forebyggelse, resocialisering og respekt for internationale konventioner.
Men også, at vi sætter hårdt ind mod bander og udenlandske kriminelle for at vise, at det danske fællesskab ikke accepterer asocial adfærd.
Der skal sættes tidligt og målrettet ind, så færre ender i en kriminel løbebane.
Exit-programmer og udslusningsmodeller skal hjælpe til med at sørge for, at tidligere kriminelle har stærke alternativer til at blive i en kriminel løbebane.
Vi er imod at straffe børn og unge under den kriminelle lavalder – børn skal hjælpes, ikke svigtes.
Politi og sikkerhed
Det danske politi er desværre blevet udnyttet til skiftende regeringers symbolpolitik, i stedet for det reelle politiarbejde, der skal gøre borgerne trygge.
Det kan ses på mange måder.
Politiet instrueres af ministre til at spilde tiden med razziaer på Christiania og grænsebevogtning, mens flere og flere ansatte bruger deres tid på at udfylde kontrolskemaer og mindre og mindre på politiarbejde.
Politiets eget fagblad fortalte i 2017, at ud af de cirka 10.000 ansatte i politiet var der op mod 2.500 til beredskab og efterforskning.
Når borgerlige politikere taler om ressourcemangel i politiet klinger det altså hult al den stund at deres egne beslutninger holder politiet fra at skabe tryghed og sætte bagmænd bag tremmer.
SF mener, at politiet igen skal prioritere traditionelt politiarbejde i nærhed med borgerne, hvor den lokale kontakt og det lokale kendskab prioriteres.
Data og overvågning
Teknologi er ikke ondt eller godt, det er et redskab.
Men retten til privatliv bør være en menneskeret.
Derfor arbejder SF for at sikre, at teknologien bliver vores tjener, ikke vores herre.
Der er brug for datadisciplin fremfor datagrådighed: Virksomheder skal ikke bare kunne sælge information om vores helbred og vores vaner på internettet, og staten skal ikke masseovervåge borgerne sagesløst.
Vi skal derfor både regulere internetgiganterne og holde hånd i hanke med offentlige myndigheders beføjelser.
SF arbejder bl.a. for, at vi får et Dataetisk Råd, som vi i dag har Etisk Råd på sundhedsområdet,
og et registertilsyn, der kan være vagthund for misbrug af registerdata – for problemet opstår først for alvor når store mængder data samkøres systematisk.
Vi ønsker desuden at sikre en ordentlig forvaltningspraksis, hvor offentlige myndigheder ikke indsamler flere data om borgere end nødvendigt, og hvor borgerens ret til privatliv kommer før systemet.
SKOLE, UDDANNELSE OG FORSKNING
Lad os sætte skolen fri
Folkeskolen skal både danne og uddanne, samtidig med at alle børn trives.
Og så er det i skolen, børnenes demokratiske grundstamme skal sikres og udvikles.
En af folkeskolens vigtigste kvaliteter er, at den kan give alle elever de bedste muligheder for at lære uanset familiens sociale, økonomiske og uddannelsesmæssige baggrund.
Det skal vi både sikre og styrke.
Samtidig skal vi sætte folkeskolen fri, så undervisningen ikke dikteres af nationale test og læringsmål.
Faglige timer skal suppleres og gennemsyres af fysisk og tværfaglig aktivitet og kreative indslag.
SF vil have klassestørrelsen ned på højst 24 elever, og så bør vi se på skoledagens længde, som er blevet alt for lang for mange elever efter folkeskolereformen i 2014.
Ro på – drop besparelserne
Alt for mange unge oplever en stresset hverdag.
De har ikke bare naturligt travlt, men har svært ved at tackle de stigende forventninger fra sig selv eller andre om en perfekt præstation hver gang.
Der er brug for at give de unge mere ro på.
Vi vil lægge en dæmper på konkurrencekulturen og give mere tid til kreativitet, fordybelse og til at fejle.
Skoledagen skal gøre eleverne klogere og dygtigere, ikke bare gøre dem klar til den næste test eller eksamen.
Derfor vil SF have karakterfrie klasser og fjerne den bonus, man får, hvis man søger hurtigt videre mod en videregående uddannelse.
De unge skal have tid til at udvikle sig.
De skal have mulighed for både at vælge og vælge om,
og der skal også være plads til et sabbatår eller to efter gymnasiet og inden uddannelsen, hvis det er det, der skal til.
Det er ikke karakterer og eksamener, der skaber dygtige studerende.
Det er gode uddannelser og undervisere med tid til den enkelte elev.
Derfor skal vi også stoppe besparelserne på uddannelse.
Sluk grønthøsteren og invester uddannelse
SF vil stoppe besparelser på uddannelserne.
Omprioriteringsbidraget på uddannelser tvinger hvert år nye besparelser igennem.
Det er på tide at slukke grønthøsteren og investere i den faglige og studiemiljømæssige kvalitet på de videregående uddannelser.
Der skal være tid til fordybelse og faglig sparring, og antallet af undervisningstimer skal sættes op på en række uddannelser.
Det gælder blandt andet på det humanistiske og samfundsvidenskabelige område. På de mellemlange uddannelser er det vigtigt, at praktikforløbene bliver styrket.
De danske universiteter skal være uafhængige, både i måden de tilrettelægger uddannelsernes faglige indhold på og i de konkrete forskningsprojekter.
Men samarbejdet skal styrkes med de øvrige dele af samfundet, herunder virksomheder, stat, kommuner, regioner og organisationer.
Det skal styrke universiteternes faglige indhold og samtidig lette dimittenders overgang til arbejdsmarkedet.
Danmark skal både nu og i fremtiden leve af viden og kompetencer.
Det kræver, at vi investerer i uddannelse i stedet for at skære ned.
Flere faglærte kræver gode uddannelser
Danmark kommer i nær fremtid til at mangle faglærte.
Samtidig forsvinder flere og flere ufaglærte job på grund af den teknologiske udvikling.
Men trods en bred politisk ambition, om at flere skal tage en erhvervsuddannelse, bliver der gennemtvunget besparelser på erhvervsuddannelserne.
Det giver ikke mening.
Den udvikling skal vendes.
SF har længe kæmpet for at afskaffe det såkaldte omprioriteringsbidrag på erhvervsskolerne og AMU-skolerne.
Og så foreslår vi at gøre eleverne i folkeskolen mere nysgerrige på erhvervsuddannelserne ved eksempelvis at indføre en praktisk projektopgave og praktisk-musiske fag.
Hvis vi skal have flere faglærte, kræver det også flere praktikpladser.
Derfor mener SF, at alle offentlige myndigheder ved udbud skal anvende arbejds- og uddannelsesklausuler, så de sikrer sig, at de virksomheder, der skal udføre arbejdet, bærer en del af samfundsansvaret ved at tage lærlinge.
SUNDHED
Lige adgang til et sundt liv
Vores sundhedsvæsen skal være for alle.
Et helt afgørende fokus for SF er at fjerne uligheden i sundhed.
Der skal være fri og lige adgang til sundhedsydelser af højeste kvalitet – uanset indkomst og uddannelse.
Det skal være slut med at styrke de private tilbud på bekostning af det offentlige sundhedsvæsen.
Der er stor mangel på praktiserende læger, især i yderområder og udsatte boligområder.
Derfor vil vi aflaste de praktiserende læger fra en række opgaver.
Det kan ske ved at sikre bedre sundhedspleje, lokale sundhedshuse, socialsygeplejersker, psykologhjælp til unge og faste læger tilknyttet plejehjem.
Og så skal regionerne ikke længere tvinges til at udlicitere lægebetjeningen til dyre private aktører som Falck og Care.
Ældre og medicinske patienter skal sikres ordentlig udredning og diagnosticering straks ved indlæggelsen.
SF arbejder derfor også for, at der opbygges diagnostiske centre på flere sygehuse med hurtige og effektive udrednings- og behandlingsforløb.
Der skal sikres sammenhæng i behandling, genoptræning og rehabilitering gennem kommunale forløbskoordinatorer.
Borgere med kroniske sygdomme som diabetes, knogleskørhed, demens, parkinson og sklerose skal sammen med pårørende tilbydes patientundervisning, så de bedre kan forstå og håndtere deres sygdomme.
Sundhed begynder med forebyggelse
Al historisk erfaring viser, at de vigtigste forebyggelsestiltag og vejen til mindre ulighed i sundhed er gode livsvilkår for alle borgere.
Vores livsstil spiller også en stor rolle.
Derfor bør vi drikke og ryge mindre, mens vi rører os mere og spiser sundere.
Medarbejdergrupper med hårdt fysisk arbejde bør eksempelvis have et frivilligt tilbud om motion i arbejdstiden.
Tandsundheden skal øges for alle.
Det skal i første omgang ske ved at tilbyde gratis tandbehandling til unge mellem 18 og 25 år, udsatte og ældre medborgere med lav indkomst.
Vi tror på, at vi kan gøre en stor forskel for sundheden ved at forebygge langt mere.
Flere sundhedsplejerskebesøg til småbørn, mere sundhedspleje til udsatte familier, tidlig og opsøgende indsats over for udsatte borgere i særligt belastede boligområder og jordemoderbesøg på arbejdspladserne.
Folkeskolen skal støttes i at leve op til sundhedsstyrelsens anbefalinger om 60 minutters fysisk aktivitet til børn og unge hver dag.
Børn bør altid tilbydes et sundt måltid mad i daginstitutioner og skoler.
Og så skal børn og unges have bedre adgang til foreningsidrætten ved hjælp af fripas til familier med lav indkomst.
Psykiatri med omtanke
Vi skal have en psykiatri, hvor alle borgere har ret til at blive erklæret raske.
Hvor man undervejs bliver taget hånd om med en plan for at trappe ned og trappe helt ud af psykofarmaka.
Der skal være mere fokus på at forebygge.
Patienter og pårørende skal inddrages langt mere i behandlingen, og vi skal fortsat nedbringe anvendelsen af tvang, både hvad angår bæltefikseringer og tvangsmedicinering.
Og så er der brug for flere pladser i psykiatrien.
Vi ønsker et forbud mod at give børn og unge medicin, som ikke er særskilt godkendt til aldersgruppen, og så skal der i fremtiden være et større fokus på at udvide behandlingspaletten i psykiatrien, så alle borgere får mulighed for at få medicinfri behandling i hele landet.
Stress, angst og depression æder i disse år folkesundheden op, og derfor vil SF fortsætte kampen for, at unge kan få gratis psykologhjælp, og at endnu flere borgere kan få tilskud til psykologbehandling.
En vej ud af misbruget
Bag en voksen med et misbrug gemmer sig ofte et eller flere børn, der har brug for særlig støtte.
Der skal derfor i alle kommuner og regioner være tilbud til misbrugere og deres familier om adgang til døgnbehandling for alkohol- og stofmisbrug.
Samfundet skal altid være klar til at gribe folk, der er kommet i ubalance.
Borgere, der både slås med et misbrugsproblem og en psykiatrisk diagnose, falder ofte mellem to stole.
Misbrugstilbuddene afviser dem, hvis de er psykotiske, og de psykiatriske afdelinger afviser dem, hvis de er misbrugere.
I 2017 blev der i en fælles aftale med kommuner, regioner og et bredt flertal i Folketinget oprettet 150 pladser til særligt udsatte borgere med dobbeltdiagnoser.
Det er desværre kun et lille skridt på vejen.
Der er brug for flere tilbud, som favner socialt og psykiatrisk.
Nej tak til giftigt legetøj
Som forbrugere skal vi trygt kunne bruge alle slags produkter, der sælges i butikkerne, uden frygt for alvorlige sundhedsrisici som kræft, allergi eller hormonforstyrrende effekter.
Hvis der er begrundet mistanke om, at et stof har alvorlig skadevirkning, skal det forbydes.
Det sker på EU-plan, og Danmark skal derfor spille en meget aktiv rolle her.
Men Danmark skal også kunne gå i spidsen, hvis EU er ude af stand til at handle.
Og det går desværre alt for langsomt, fordi EU kun ser på hvert enkelt stof for sig – ud af de mange tusinde potentielt farlige stoffer.
Det skal være tydeligt, at der findes mindre skadelige alternativer til de farlige stoffer og produkter. Derfor vil vi fremme miljømærkning og offentlig grøn indkøbspolitik, også når det gælder fravalg af farlige stoffer.
Så snart der findes alternativer på markedet, skal vi presse på for helt at forbyde de farlige stoffer.
Danmark har stærke forskningsmiljøer inden for hormonforstyrrende stoffer.
Forskningen skal styrkes og have sikkerhed for bevillinger over mange år, så de kan planlægge fremtiden og ikke trues af lukning.
TRANSPORT
Bedre og billigere offentlig transport
Den offentlige transport er afgørende for, at vi kan gøre en forskel for miljøet og samtidig håndtere problemerne med trængsel på vejene.
SF arbejder for bedre, hurtigere og mere rettidige tog og busser, hvor langt de fleste skal være elektriske.
Timemodellen skal sikre sammenhæng på tværs af landet og rejsetider på 1 time i tog mellem hver af de store byer: København, Odense, Aarhus, Aalborg, Esbjerg og Herning.
Andre byer skal have gode og hurtige tilslutninger til hovedstrækningerne.
Og så skal der investeres i flere effektive og miljøvenlige letbaner, blandt andet mellem Gladsaxe og Nørrebro Station i København og flere etaper i blandt andet Aarhus.
Skift fossilbilerne ud med grønne elbiler
Der er brug for en markant omlægning af bilparken.
Det helt store problem er diesel og benzinbiler, som er store klimasyndere.
Elbiler skal være markant billigere, og det skal være med til at sikre, at vi i 2030 kan indstille salget af benzin- og dieselbiler.
Hvis det skal lykkes, skal afgifterne på elbiler ned med det samme.
Det er tvingende nødvendigt, hvis vi skal have udfaset benzin og dieselbiler.
SF foreslår at sløjfe regeringens absurde skattelettelser på fossilbiler og bruge pengene på at indføre en afgiftslettelse på elbiler med det samme.
SF ønsker en markant grøn omlægning af beskatningen på personbiler, så benzin og dieselbiler, bortset fra de allermest energieffektive, bliver omkring 25.000 kroner dyrere, og elbiler bliver billigere.
SF foreslår et tilskud på 50.000 kroner ved køb af en elbil.
Samtidig haster det at gøre op med både trængsel og forurening i de store byer.
De store byer skal være dieselfri senest i 2025, og bykommunerne skal med det samme have fri mulighed for at indføre skærpede miljøzoner.
Desuden skal vi sørge for, at alle biler, som det offentlige ejer eller bruger, bliver elektriske.
Personbiler skal lægges om til el i 2019-2023, mens tunge køretøjer skal skiftes ud i takt med, at der indgås nye kontrakter.
Færre biler og mindre forurening
I årevis er der kommet flere og flere biler på vejene.
Mere trængsel og mere forurening.
Vi har brug for at bremse væksten i bilismen.
Derfor foreslår SF at indføre roadpricing, som afpasses efter, hvor meget trængsel der er.
Afgiften vil være nul eller tæt på nul for personbiler på veje på landet, hvor der ikke er meget trafik, men høj i byerne og på befærdede veje.
Taksterne skal være højest i myldretiden.
Roadpricing vil sikre mindre trængsel på vejene og være til gavn for klimaet,
men det skal også være med at til at lukke det hul i statskassen, som forventes at opstå, når der kommer mange flere elbiler med lavere afgifter på vejene.
Den teknologiske udvikling betyder, at det er muligt at få en chip ind i hver enkelt bil, som gør, at man uden store daglige gener kan indføre roadpricing, der tager højde for, hvor bilen kører og trængslen på vejene, men også bilens brændstofstype og effektivitet.
Det vil altså ikke være nødvendigt med et utal af betalingsanlæg for at indføre et system, der kan være effektivt og brugervenligt.
Flere cykler for bedre sundhed og renere miljø
SF arbejder for at fremme cyklismen overalt i Danmark.
Når vi lader bilen stå og tager cyklen, er det både sundt og forureningsfrit.
Derfor skal det selvfølgelig også bakkes op politisk.
SF ønsker, at der afsættes statslige støttepuljer til cykelprojekter i hele landet.
Det kan eksempelvis være supercykelstier eller cykelbyer, som eksempelvis Odense har haft succes med.
UDLÆNDINGE OCH INTEGRATION
En human flygtningepolitik
I SF er vi bekymrede over den nuværende tendens med at føre symbolpolitik på flygtningeområdet, som vi eksempelvis så det med smykkeloven.
Humanismen og den internationale solidaritet trues, når et flertal i Folketinget afviser at tage kvoteflygtninge.
Samtidig ser vi intet humanistisk i det nuværende asylsystem.
Det tilgodeser de stærkeste flygtninge, der risikerer druknedøden i Middelhavet, mens verdens allersvageste efterlades i flygtningelejre under umenneskelige vilkår.
Det er dybt uholdbart.
SF ønsker derfor en reform af hele flygtningesystemet, så vi får skabt et humanistisk og solidarisk alternativ baseret på FN’s kvotesystem i stedet for spontan asyl.
Danmark skal leve op til FN’s ønsker om det antal kvoteflygtninge, som EU og Danmark skal genhuse for at lette flygtningebyrden tilstrækkeligt og solidarisk.
Til gengæld ønsker vi en retfærdig kø-ordning, så de svageste flygtninge ikke kommer bagerst i køen, som det sker nu.
Alle skal behandles ordentligt i Danmark.
Det gælder i allerhøjeste grad børn, der ikke skal udsættes for kummerlige forhold på asylcentre, og så skal barnets tarv veje tungt i sagsbehandlingen.
Plads til alle, der vil
I SF skelner vi ikke mellem mennesker på baggrund af deres tro eller hudfarve.
Men vi stiller krav til alle om at deltage aktivt i samfundet og bidrage til en demokratisk og fredelig udvikling af Danmark.
Det er desværre et faktum, at der findes problemer med integrationen i Danmark.
Alle har et medansvar for at få integrationen til at lykkes – både dem, der kommer hertil, og dem, der har boet her altid.
Integrationen er en fælles opgave.
Vi vil afskaffe kontanthjælpsloftet og integrationsydelsen, der er med til at øge uligheden i samfundet og hindre integrationen.
Socioøkonomiske virksomheder skal have bedre vilkår, og adgangen til danskundervisning og andre basale færdigheder skal være enklere og obligatorisk.
Vi er imod den sociale kontrol, der gennemsyrer nogle patriarkalske kulturer og undertrykker kvinder.
Kvinder med anden etnisk baggrund skal have den faglige og sociale hjælp, de har brug for, og landets kvindecentre skal have bedre juridiske og økonomiske rammer.
Og så skal disse kvinders særlige udfordringer og interesser styrkes gennem et nyoprettet videnscenter.
ULIGHED OG FATTIGDOM
Ingen skal leve med fattigdom
Kontanthjælpsloftet skal væk.
Det er det første punkt på SF’s to-do liste efter et valg.
Kontanthjælpsloftet gjorde på få måneder flere end 10.000 børn fattige, efter det blev indført af Løkke-regeringen.
Det tal ventes at være vokset til omkring 25.000 siden.
Konsekvenserne af den kyniske borgerlige politik er med andre ord enorme.
Uligheden stiger, og flere og flere børn bliver ramt.
Det fører i værste fald til fattigdom, social deroute og hjemløshed.
Det skal vi ikke acceptere.
Ikke i vores velfærdsdanmark.
Vi skal tage hånd om dem, der har mindst.
Vi skal have genskabt det sociale ansvar.
Fattigdommen forsvinder ikke, ved at de borgerlige partier fjerner fattigdomsgrænsen.
Det hjælper ikke at lukke øjnene for problemerne.
Der er brug for at genindføre fattigdomsgrænsen, så vi tydeligt kan se og opspore de mennesker, der har brug for hjælp.
Bedre hjælp til udsatte
I SF arbejder vi for et samfund, hvor alle er med.
Derfor skal vi også sørge for, at udsatte borgere får den hjælp, de har brug for.
Med den rette indsats er det muligt at styrke borgernes egne ressourcer og handlemuligheder, så de kan få et værdigt liv.
Måske endda en uddannelse og et job.
I SF kan vi ikke acceptere, at udsatte befolkningsgrupper eller personer parkeres uden for fællesskabet. Indsatsen skal ske tidligt, være forebyggende og løses ved at se på hele mennesket, familien og det omgivende miljø.
Udsatte borgere har ofte 10-20 sagsbehandlere.
Det skal ændres, så borgeren som udgangspunkt kun har én enkelt kontaktperson, som kan trække på de nødvendige videnspersoner på eksempelvis sundheds-, social-, beskæftigelses- og uddannelsesområdet.
SF’s 15 forhandlingskrav
SF er et rød-grønt parti, som vil forandre Danmark og skabe håb for de kommende generationer.
Vi skal ikke bare rulle lovgivning tilbage, for alt var ikke bare bedre i går, og status quo er ikke godt nok.
Vi kan skabe en bedre fremtid, hvis vi vil.
Derfor går SF til valg for at få en ny rød-grøn regering, der kan skabe håb og fremskridt for alle.
Med fremskridt mener vi, at Danmark igen skal være et grønt foregangsland.
At vi gør Danmark til et land, hvor alle har mulighed for at forfølge deres drømme, uanset hvilken baggrund man har.
At vi udbygger velfærden
og bekæmper den stigende ulighed.
At vi giver hinanden mere ro på, og får gjort op med stress-samfundet.
At vi tager ansvar for de svagest stillede i Danmark og verden.
Og at vi tager ansvar for at styrke demokratiet,
Danmarks engagement i EU
og den internationale kamp for menneskerettigheder.
Skifter flertallet til rød blok, peger vi på Socialdemokratiets formand Mette Frederiksen som ny statsminister, fordi hun vil have bedst mulighed for at samle et nyt rød-grønt flertal bag sig.
Samtidig vil vi stille en række forhandlingskrav til den nye regerings politik.
Opfyldelse af kravene vil være afgørende for, om SF vil overveje at blive en del af ny regering, eller om vi skal være støtteparti og kæmpe for at fremme vores politik fra sag til sag.
SF vil aldrig udstyre nogen regering med carte blanche.
Vores opbakning afhænger til hver en tid af den førte politik i den konkrete situation og konsekvenserne ved nyvalg.
SF’s forhandlingskrav
Vi vil bekæmpe den stigende ulighed
Vi vil fjerne kontanthjælpsloftet og hæve skatten for de rigeste
Vi vil sikre at flere kan gå på pension før de er nedslidte
Vi vil påbegynde en afskaffelse af brugerbetaling på sundhed bl.a. psykologhjælp og tandlæge
Vi vil give danskerne mere ro på
Vi vil lave en ro på-reform, der skal sikre tid til det vigtige i livet og stoppe stress-epidemien
Vi vil give børn mere ro på og indføre minimumsnormeringer på max 3 børn pr. voksen i vuggestuer og max 6 børn pr. voksen i børnehaver
Vi vil have et opgør med tests, karakterræs og præstationskulturen i uddannelsessystemet
Vi vil gøre Danmark til et grønt foregangsland
Vi vil indføre en bindende klimalov, der reducerer CO2-udslippet med 60 pct. inden 2030
Vi vil afsætte en grøn milliard hvert år til bl.a. at oprense giftgrunde, sikre mere vild natur og udbrede økologi
Vi vil beskytte vores rene drikkevand gennem skærpet regulering
Vi vil styrke Danmarks internationale indsats
Vi vil at Danmark igen modtager kvoteflygtninge
Vi vil øge den danske udviklingsbistand
Vi vil at Danmark arbejder for et nyt humant, solidarisk og effektivt europæisk asylsystem
Vi vil styrke demokratiet
Vi vil en offentlighedslov, som styrker fri og kritisk presse
Vi vil at det offentlige giver medarbejderne mere frihed til at udføre deres arbejde og borgerne større lokal indflydelse og selvforvaltning
Vi vil gøre det nemmere på det private arbejdsmarked for medarbejdere at købe, starte og drive virksomheder
SF’s endelige position vil afhænge af den styrke, vi får ved folketingsvalget, hvilke parlamentariske muligheder, der er for at fremme vores politik,
samt de indrømmelser Socialdemokratiet vil give for at regne SF’s mandater med som faste støtter.
Det er op til SF’s landsledelse af beslutte om SF skal gå i regering eller være støtteparti efter et valg.
