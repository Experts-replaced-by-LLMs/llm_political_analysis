Venstres mærkesager
Venstre kæmper for mere frihed i et stærkere fællesskab.
Det er to værdier som Venstre har kæmpet for historisk, og som derfor har været hjørnestenen i vores politik de seneste fire år i regering.
Frihed og fællesskab er de to værdier, som udgør den fælles paraply for de seks mærkesager som vi går til valg på.
En erfaren leder i usikre tider
En mere usikker verden
Vi oplever i disse år store forandringer.
Demokrati, frihed og fællesskaber er under pres.
Årtiers internationale samarbejde er afløst af opbrud
Brexit truer det europæiske fællesskab
En amerikansk præsident vender verden ryggen og bygger mure.
Både ved grænsen og for frihandlen
Et Rusland med nye stormagtsdrømme
Et stadigt mere ustabilt Mellemøsten
Migrationsstrømme over Middelhavet
Et erfarent lederskab
Den form for uro kan nemt skabe bekymringer.
Og derfor skal vi tænke os godt om.
Træffe de rigtige beslutninger, også når de er svære.
Det gælder også i dansk politik, hvor der i en tid med stigende splittelse og opbrud er brug for samling.
Det kræver et erfarent og robust lederskab.
En sikker hånd på rattet.
Det tilbyder Venstre.
Stærk international stemme
En verden i opbrud kræver europæisk sammenhold.
Derfor skal Danmark tage sin del af ansvaret.
Vi skal bekende os til fællesskabet.
Og vi skal vise i både tale og handling, at vi er en del af det internationale samfund.
I EU, i NATO og i FN.
Bedre forsvar af Danmark
Vi skal tage truslerne udefra alvorligt – og vi skal handle i tide, så vi kan stå imod.
Derfor øger vi i disse år Danmarks forsvarsbudget med mere end 14 mia. kr., så vi styrker vores bidrag til NATO og gør endnu mere for at sikre fred og stabilitet i Europa og i vores nærområder.
Frihandel gør os rigere
Vi vil styrke det internationale samarbejde, sikre flere bæredygtige frihandelsaftaler
og et bedre indre marked i EU.
Det giver flere arbejdspladser i Danmark.
Vores virksomheders eksport til lande i hele verden understøtter over 800.000 danske arbejdspladser.
Og EU-samarbejdet alene sikrer en almindelig dansk lønmodtagerfamilie 65.000 kr. mere i lønningsposen hvert år.
Det skal vi ikke gamble med.
Ingen afstemning om at forlade EU
Mens andre partier vender ryggen til fællesskabet og vil følge Storbritannien ud af EU, siger Venstre klart nej.
Venstre kommer ikke på nogen som helst måde til at deltage i en regering, som vil have Danmark ud af EU.
Vi kan sige helt klart: Vi kommer ikke til at gå med til en dansk afstemning om at forlade EU.
Vi mener, at Danmarks naturlige plads er i EU.
Det vil vi ikke gamble med.
God velfærd kræver en sund økonomi
Bedre velfærd
Der er aldrig blevet brugt flere penge på velfærd end i dag.
Siden vi overtog ansvaret i 2015, er sundhedsvæsenet blevet løftet med over 6 mia. kr., og kommunerne har fået 2,5 mia. kr. mere til skoler, daginstitutioner og plejehjem.
Det har vi kunnet gøre, fordi vi fører en ansvarlig økonomisk politik.
Hvor der er styr på finanserne, og hvor pengene passer.
Flere med i fællesskabet
Venstre har sikret, at det bedre kan betale sig at arbejde.
Siden valget i 2015 er der blevet skabt over 160.000 nye private arbejdspladser, og aldrig før har så mange mennesker haft et arbejde som i dag.
Vi har rykket folk fra kontanthjælp over i det arbejdende fællesskab.
Faktisk har vi nu det laveste antal personer på offentlig forsørgelse i mere end 30 år.
Vi skal udnytte de gode tider til at få endnu flere med.
Billigere at være dansker
Vi arbejder for at lade danskerne beholde flere af deres egne penge, og for at det bedre kan betale sig for alle at stå op om morgenen og gå på arbejde.
Samlet set har vi lettet skatter og afgifter med over 20 mia. kr. siden sidste valg.
Det betyder, at en enlig LO’er har mere end 7.000 kr. ekstra til sig selv om året.
Venstre tør prioritere velfærden
Vi tager ansvar og tør godt prioritere skatteborgernes penge til kernevelfærd
– frem for f.eks højere ydelser til udlændinge og højere udviklingsbistand.
Siden folketingsvalget i 2015 har vi strammet udlændingepolitikken.
Så antallet af asylansøgere ligger på det laveste niveau i ti år.
Og flere flygtninge er kommet i arbejde.
Det har gjort det muligt at investere mere i velfærden.
Men den gode udvikling trues nu af rød blok, som vil rulle fremskridtene tilbage.
De vil lempe udlændingepolitikken, øge asyltilstrømningen til Danmark og svække vores sammenhængskraft og velfærden.
Bedre vilkår for patienter og personale
Sundheden tættere på dig
Sundhedsvæsenet har gjort store fremskridt siden 2001.
Ventelisterne er faldet, og flere overlever kræft.
Men der er store udfordringer i horisonten, der kræver rettidig omhu nu.
Antallet af ældre vil stige med ca. 230.000 frem mod 2030.
Og flere kronikere vil have behov for hjælp tæt på, hvor de er.
Derfor har Venstre sammen med resten af blå blok taget det første skridt mod at fremtidssikre sundhedsvæsenet med en ambitiøs sundhedsaftale, der bringer sundhedsvæsenet tættere på borgerne, med flere penge og mere tid til personale og patienter.
Nærhed, nærhed og nærhed
Vi sikrer et mere nært og sammenhængende sundhedsvæsen med stærkere rettigheder for den enkelte patient.
De fem regionsråd nedlægges, og vi opretter 21 nye sundhedsfællesskaber med udgangspunkt i de 21 akutsygehuse i Danmark.
Her vil borgmestrene og sundhedsudvalgsformænd fra alle kommuner sidde med ved bordet.
Vi garanterer samtidig, at ingen af de eksisterende sygehuse kommer til at lukke,
og vi vil bygge op mod 35 nye, topmoderne sundhedshuse.
Flere sygeplejersker og læger
Rigtig mange af vores hårdtarbejdende sygeplejersker og læger løber stærkt.
Ofte for stærkt.
Derfor vil vi uddanne 2.000 flere sygeplejersker over de kommende år og uddanne og ansætte flere læger i almen praksis.
På den måde vil vi sikre, at både patienter og personale får bedre vilkår.
Flere ambulancer og akutlægebiler
Med sundhedsaftalen investerer vi i 20 helt nye akutberedskaber – dvs. ambulancer og akutlægebiler – over hele landet.
Det betyder, at hjælpen vil komme hurtigere, når uheldet er ude. Det vil skabe tryghed.
Stærkere patientrettigheder
Venstre har i mange år kæmpet for at sikre bedre patientrettigheder, mens Socialdemokratiet har bekæmpet dem.
Med vores nye sundhedsaftale tager vi de næste skridt – og sikrer bl.a., at førstegangsfødende får garanteret to dages ophold på sygehus eller barselshotel.
En bæredygtig fremtid
En grønnere fremtid
Klimaforandringerne er alvorlige og påvirker os allerede.
Hvis vi skal vende udviklingen, skal vi handle nu.
Vi skylder de fremtidige generationer, at vi giver en grøn og beboelig klode videre.
Derfor sætter Venstre turbo på den grønne omstilling.
Vi skaber rammerne for et bæredygtigt Danmark med mere vedvarende energi, mere skov og natur, mindre plastik og et rigt dyre- og planteliv.
Danmark skal være klimaneutralt
Vi vil gøre Danmark klimaneutralt senest i år 2050, så vi samlet set ikke udleder flere drivhusgasser, end vi optager.
Det er et meget ambitiøst mål, som kræver en ambitiøs grøn omstilling.
Derfor vil vi bl.a. opføre mindst tre kæmpe havvindmølleparker, investere massivt i energiforskning og sikre, at vi kan dække hele Danmarks elforbrug med vedvarende energi i 2030.
1 million grønne biler i 2030
Venstres mål er, at den sidste nye benzin- og dieselbil skal være solgt i 2030.
Det betyder, at der i 2030 kan være over 1 million klimavenlige biler i Danmark.
Det vil både gavne klimaet og sikre mindre luftforurening.
Rent drikkevand
Det rene drikkevand er en uundværlig og værdifuld ressource, som vi kan være stolte af i Danmark.
Men vi skal beskytte vores drikkevand bedre.
Derfor skal det være slut med at sprøjte ved drikkevandsboringer, og vi skal bruge færre pesticider.
Mindre spild af plastik
Venstre arbejder for et mere bæredygtigt Danmark, hvor der genanvendes flere materialer, og hvor spildet minimeres.
Derfor har vi udvidet pantsystemet, så også juice- og saftflasker bliver accepteret af pantautomaterne.
Det betyder, at 6.000 tons ekstra emballage vil blive genanvendt.
Det svarer til ca. 275 læs fyldte lastbiler med pant fra Dansk Retursystem om året.
Udlændinge skal bidrage til fællesskabet
Der er kommet styr på tilstrømningen
Vi har fået styr på asyltilstrømningen!
Vi overtog i 2015 en udlændingepolitik, der var til skade for Danmarks økonomi og sammenhængskraft.
Med Socialdemokratiet i spidsen var der blevet gennemført 45 lempelser, givet højere ydelser og stillet for få krav til flygtninge og indvandrere.
Vi strammede op og har lavet over 100 stramninger af udlændingepolitikken siden da.
Det har virket.
Siden 2015 er antallet af asylansøgere faldet markant, og antallet af asylansøgere er lige nu på det laveste niveau i ti år.
Det betyder flere penge til vores fælles velfærd – og flere penge til hjælp i nærområderne.
Flere indvandrere i arbejde
Da vi overtog ansvaret i 2015, stod alt for mange udlændinge uden for det arbejdende fællesskab.
Det har vi fået ændret på.
Med integrationsydelsen har vi sikret, at det bedre kan betale sig at tage et arbejde.
Og vi kan se, at vores politik virker.
Andelen af flygtninge og familiesammenførte, der er i arbejde efter tre års ophold i Danmark, er fordoblet fra 21 pct. til 43 pct. på vores vagt.
Det er en kæmpe socialpolitisk sejr, at flere børn i dag oplever, at mor og far går på arbejde i stedet for at være på offentlig forsørgelse.
Det må vi ikke sætte over styr.
En stram udlændingepolitik = råd til velfærd
Med Venstre ved du, hvilken udlændingepolitik du får.
Vi sørger for at passe på Danmark og tør stille krav til de udlændinge, der kommer hertil.
Det betyder nemlig også, at vi har styr på udgifterne og kan investere i velfærd.
Så vi kan uddanne flere sygeplejersker og politibetjente og styrke vores sundhedsvæsen og ældrepleje.
Alle skal med i fællesskabet
Alle skal med i fællesskabet
Vi skal have alle med i fællesskabet.
Fra de tidligste barneår over skoletiden og ind i voksenlivet.
Alle skal have gode muligheder for at skabe sig en god og tryg tilværelse.
Det arbejdende fællesskab, hvor vi løfter flere fra offentlig forsørgelse til et arbejde.
Så flere børn kan opleve, at mor og far går på arbejde i stedet for at gå derhjemme på passiv forsørgelse.
Det faglige fællesskab, hvor vi f.eks. løfter den elev, der har svært ved at lære at læse eller skrive, til et nyt niveau, der baner vejen for et meningsfyldt arbejdsliv.
Det sociale fællesskab, hvor vi hjælper, hvis livet gør ondt, og når presset bliver for stort.
Vi skal f.eks. sætte tidligt ind over for mental mistrivsel, og vi skal sikre, at færre er socialt udsatte – og uden for fællesskabet.
Det arbejdende fællesskab
Venstre har gennemført politik, der har sikret, at flere er med i det arbejdende fællesskab.
Rekordmange er i dag en del af det arbejdende fællesskab.
Og der er knap 40.000 færre børn, der har forældre på kontanthjælp, end der var, da vi indførte kontanthjælpsloftet.
Det er en socialpolitisk sejr!
Vi skal have endnu flere med.
Vi ønsker bl.a., at flere mennesker med handicap bliver en del af det arbejdende fællesskab.
Vi vil sætte ind over for de mange fordomme om, hvad mennesker med handicap kan.
Og vi vil gøre det nemmere for mennesker med handicap at få fodfæste på arbejdsmarkedet.
Det faglige fællesskab
Venstre har stået i spidsen for at afsætte en halv milliard kroner i en skolepulje, der gives målrettet til de folkeskoler, der har mange fagligt svage elever.
Når vi løfter de fagligt svageste elever, hjælper vi dem med at få de færdigheder, der er nødvendige, for at de har frihed til at leve det liv, de ønsker.
Det er godt for den enkelte og godt for fællesskabet.
Det sociale fællesskab
Alt for mange danskere kæmper med mental mistrivsel.
Det kan i sidste ende betyde, at de bliver isoleret fra omverdenen.
Isoleret fra fællesskaberne.
Det skal vi bekæmpe.
Vi vil have bedre behandling,
styrket forebyggelse
og øget inddragelse af civilsamfundet.
Vi skal samtidig sikre, at færre bliver socialt udsatte.
Færre udsatte unge skal begå kriminalitet, og flere skal hjælpes på rette vej.
Vi skal derfor investere i sociale indsatser, der virker.
Så vi bedst hjælper socialt udsatte på rette vej.
Så de kan blive en del af fællesskabet.
