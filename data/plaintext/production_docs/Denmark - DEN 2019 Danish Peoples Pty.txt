Mærkesager
Dansk Folkepartis mål er at bevare Danmarks selvstændighed og frihed, så vi kan sikre folkestyret og videreudvikle det gode land, som møjsommesligt er opbygget gennem vores lange historie.
Vi vil bekæmpe ethvert forsøg på at indskrænke den folkelige frihed,
og vi vil arbejde for, at de traditioner, som danner baggrund for vort frie samfund, forsvares overalt, hvor de trues.
Dansk Folkeparti har sat landet på rette kurs.
Men vi er kun lige begyndt, og vi er klar til endnu mere ansvar.
Vi har modet, vi har viljen, og vi har kræfterne.
Så nu skal vi videre.
Det er Danmarks fremtid, det gælder.
Udlændingepolitik
Stram udlændingepolitik og ægte velfærd
Danmark er et godt, hjertevarmt og velstående land.
Derfor hjælper vi som noget helt selvfølgeligt mennesker, som flygter fra livstruende situationer.
For DF er det vigtigt, at vi først og fremmest hjælper i nærområderne og ikke ved at give asyl i Danmark.
Vi skal hjælpe med nødhjælp og genopbygning i verdens katastrofeområder og brændpunkter, så vi sikrer, at de flygtninge, der er kommet til Danmark, hurtigst muligt kan vende hjem til deres hjemlande igen.
Men vi skal hjælpe med ansvarlighed.
Ingen kan være tjent med, at Danmark modtager flere udlændinge, end samfundet kan absorbere.
Ingen kan være tjent med, at ledige indvandrere får lov til at gå ubeskæftigede rundt – og ingen kan være tjent med, at vi i misforstået godhed lader værdier som frihed, ligestilling og demokrati underminere.
Danmark har taget imod rigeligt med udlændinge igennem årene.
Så vi skal have færre ind og flere ud!
Flygtninge skal have tryghed og sikkerhed, mens de er her, men de skal hjem igen.
For de indvandrere, der nu engang er her og skal blive her, er klare krav et helt centralt element i den nødvendige integration.
Personlig sikkerhed, velfærd, uddannelse og arbejde – det er faktisk ikke kun gavmilde tilbud til indvandrerne, det er klokkeklare krav.
Vi skal stille krav om, at indvandrere uddanner sig og deltager på arbejdsmarkedet, så de kan bidrage til den velfærd, som de nyder godt af.
Og vi skal stille krav om, at indvandrere følger danske love, regler og grundlæggende værdier som ligestilling, demokrati og ytringsfrihed – for kun på den måde kan vi sikre, at vi også i fremtiden har et godt, dansk samfund.
Ældrepolitik
Vi står vagt om vores ældre medborgere
Vi har vore ældre medborgere at takke for det samfund, vi har i dag.
Et samfund, som grundlæggende er rigt, trygt og dejligt at bo i.
Derfor har vores ældre også krav på en værdig alderdom.
I de kommende år vil antallet af ældre i Danmark stige, og for Dansk Folkeparti er det afgørende, at alle seniorer får så tryg og god en alderdom som overhovedet muligt.
Vi bliver generelt ældre i Danmark, bor længere tid i eget hjem og kan mere i længere tid.
Derfor skal seniorårene prioriteres både nationalt og kommunalt, så alle ældre får mulighed for at leve det liv, de gerne vil så længe som muligt.
Vi skal passe godt på vores ældre i Danmark!
Dansk Folkeparti ønsker derfor at sikre en ældrepleje, hvor livskvalitet er i centrum.
For os er det afgørende, at alle ældre får den hjælp, de har behov for, også selvom det til tider er tungt, dyrt og besværligt.
Dansk Folkeparti ønsker at give den enkelte ældre så gode vilkår som muligt.
Derfor arbejder vi kontinuerligt på at få afsat flere ressourcer til ældreområdet på landsplan og i kommunerne.
Værdighed, tryghed og ordentlighed er nøgleord i Dansk Folkepartis ældrepolitik, og de ord er afgørende i arbejdet for at forbedre forholdene for Danmarks mange ældre.
Socialpolitik
DF står for en ansvarlig og værdig socialpolitik
Et samfund bør bedømmes på, hvordan det behandler sine udsatte og svage medborgere.
Omsorg, behandling og støtte til udsatte og handicappede er som udgangspunkt en offentlig opgave, som skal løses med afsæt i den enkelte borgers ve og vel.
Det centrale er at højne livskvaliteten uanset hvilke udfordringer, den enkelte står overfor.
Borgeren må på intet tidspunkt føle sig som en byrde.
Derfor er det også velfærdssamfundets opgave at sikre, at der altid er et sikkerhedsnet under de mennesker, der havner i en situation, hvor de har brug for lidt ekstra hjælp.
Det er vigtigt, at udsatte og handicappede, uanset hvor de bor i landet, får så trygt og værdigt et liv som muligt.
DF’s folketingsmedlemmer, regionsrådsmedlemmer og byrådsmedlemmer arbejder hver dag på at skabe de bedst mulige forhold for samfundets mest udsatte borgere både nationalt og kommunalt.
Vores ønske er, at alle får den hjælp, de har behov for - også når det fra myndighedernes side skønnes at blive omkostningstungt.
Sundhedspolitik
Når man er syg, skal man have den bedste hjælp
At Danmark til hver en tid skal have et sikkert, trygt og moderne sundhedsvæsen med lige adgang for alle er for os et krav, der ikke er til diskussion.
Et offentligt sundhedsvæsen, som skal være blandt verdens bedste, koster rigtig mange penge.
Men det er en pris, vi skal være villige til at betale over skatten, så vi alle kan komme til lægen eller på sygehuset, når behovet opstår.
Man skal ikke oveni sin sygdom være ængstelig for, om man kan få behandling og hvornår.
Vi er svorne tilhængere af borgernes frie og lige adgang til det offentlige sygehusvæsen, og
vi forventer, at Danske Regioner, der har ansvaret for sundhedsvæsenet, leverer topkvalitet overalt i landet – både når det gælder ambulancer og lægehjælp samt på sygehusene.
Dansk Folkeparti holder til stadighed øje med, at kvaliteten i sygehusvæsenet hele tiden forbedres, både når det gælder de nyeste behandlingsmetoder og den effektivitet, der bidrager til, at flere behandles hurtigere til glæde for alle.
Dyrevelfærd
Dyrene har en stemme
Lige siden Dansk Folkepartis stiftelse i 1995 har vi kæmpet for at sikre de bedst mulige betingelser for dyrene.
Dansk Folkeparti har fået mange forbedringer på dyreværnsområdet igennem i årenes løb, og vi fortsætter ufortrødent arbejdet for at gøre dyrenes vilkår endnu bedre, fordi vi kan se, at vores indsats gør en forskel.
Vi har blandt andet strammet lovgivningen, så dyremishandlere får højere straffe.
Vi har gjort det nemmere at fratage dyremishandlere retten til at have med dyr at gøre, og så har vi kæmpet en kamp for, at de gode dyreværnsorganisationer ude i landet huskes på Finansloven.
I den seneste finanslov blev der afsat 38 mio. kr. over de næste fire år til etablering af et landsdækkende dyrepoliti bestående af tre dyreværnsenheder.
Vi har også sikret hårdere straffe for ulovlig import af farlige dyrearter og for import og salg af ulovlige hunde.
Og så har vi skærpet kontrollen med dyretransporter.
På Dyrene har en stemme kan du læse endnu mere om DF’s arbejde for dyrene.
Retspolitik
Vi insisterer på et trygt samfund
Danmark er et godt land.
Men desværre er der steder, hvor man ikke føler sig tryg ved at færdes.
Mange - ikke mindst ældre og kvinder - er bange for at færdes frit.
Det skal vi overhovedet ikke finde os i.
Vi skal insistere på tryghed i vores samfund – både i hele landet generelt og de nærområder, hvor vi bor og færdes.
Vi vil i stedet for sørge for, at det bliver voldsmænd og kriminelle, som bliver utrygge.
Derfor skal vi have mere politi og flere politikadetter,
mere patruljering og visitationszoner –
og politiet skal stresse bander og rockere der, hvor de er.
Forbrydelse skal være dyrt, når det opdages.
Og risikoen for afsløring skal være stor.
Derfor støtter vi også øget overvågning; i tog og taxaer, ved grænsen, på veje, på gågader og i boligområder.
Straf for især den personfarlige kriminalitet skal stedse øges, og Dansk Folkeparti støtter ikke rabat-systemet.
Begår man flere lovovertrædelser på én gang, skal dommen puljes så hver enkelt overtrædelse straffes.
Forbrydere skal straffes hurtigt, hårdt og kontant - og fængselsophold skal være mere straf, mindre højskoleophold.
Ofre skal have al den hjælp og støtte, som de har behov for.
Danmark skal være et trygt og et sikkert sted at være.
Et land, hvor alle lovlydige kan færdes frit og føle sig sikre.
Grænsekontrol
Et sikkert land bag en bevogtet grænse
Dansk Folkeparti finder det absurd, at EU og flertallet af de danske politikere, siden vi i 2001 trådte ind i det europæiske Schengen-samarbejde, finder det naturligt, at der ikke er en grænse med tilhørende grænsekontrol mellem selvstændige lande i Europa.
Et hvert land har ret og pligt til at sikre sig viden om, hvem der vil ind i landet og hvorfor.
Det kan kun ske ved kontrol ved grænserne, og vi er svorne tilhængere af genindførelsen af en effektiv politi- og toldkontrol ved alle Danmarks grænser!
Der skal være bygninger, betjente og toldere ved grænserne, både på land, ved vandet og i lufthavnene.
Gæster, der vil ind i Danmark, skal mødes af en venlig og imødekommende kontrol.
Men kontrollen skal være effektiv og hindre folk, der vil os det ondt eller som vi af andre grunde ikke vil have ind i landet, i at komme ind i Danmark.
Asylbehandling skal finde sted på grænsen, så uønskede asylansøgere afvises allerede inden, de kommer ind i landet.
Det er en politisk hjørnesten for Dansk Folkeparti at få genindført en effektiv og tryghedsskabende kontrol ved vore grænser.
Det kommer med en pris, for det koster i anlæg og mandskab, men den pris skal vi være rede til at betale som samfund, hvis vi sætter pris på vores nationale selvbestemmelse, sikkerhed og borgernes tryghed.
EU-politik
Mere Danmark – mindre EU
Folkelig indflydelse findes kun i nationalstater, hvor folket føler en naturlig samhørighed.
Vi er modstandere af udviklingen i EU, som går i retning af Europas Forenede Stater.
Dansk Folkeparti ønsker et tæt og venskabeligt samarbejde i Europa,
men samarbejdet skal begrænses til områder som handelspolitik, miljøpolitik og teknisk samarbejde.
Vi er modstandere af indførelsen af en europæisk politisk union, hvis formål er at udviske nationale særkender.
Danmark skal vedblive at være en suveræn nation.
Det betyder, at ingen lov eller beslutning må sættes højere end Danmarks Riges Grundlov.
Dette er selve kernen i vores EU-politik.
Vi mener, der skal skabes et EU, hvor det enkelte medlemsland kan vælge en større eller mindre medlemspakke – hele molevitten med EU-krav om alt muligt, som de store lande synes at foretrække, og i den anden ende en mindre pakke med samarbejde i et mere begrænset omfang.
Danmark skal have en lille pakke.
Storbritanniens forhandlinger med EU om udtræden af EU, Brexit, i 2017-2019, kan blive en trædesten til at skabe de forandringer af EU, der er helt nødvendige.
