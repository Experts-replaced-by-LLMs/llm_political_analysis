Arbejdsmarked
Ordentlige vilkår på arbejdsmarkedet – også for dem, der er så uheldige at miste arbejdet – er en forudsætning for et retfærdigt samfund.
Vi skal sikre arbejde til alle
Dårligere dagpenge og kontanthjælp tryller ikke flere job frem.
Vi skal aktivt skabe dem via grønne tiltag og ved at ansætte de pædagoger, hjemmehjælpere og andre, som vores offentlige sektor mangler.
Og så skal vi dele arbejdet.
Det er urimeligt, at nogle desperat mangler arbejde, mens andre får stress af for meget arbejde.
Det kan vi afhjælpe via ret til 30 timers arbejdsuge og uddannelse med jobrotation.
Ordentlige vilkår for arbejdsløse
Arbejdsløse skal have en tryg økonomi, så arbejdsgiverne ikke kan bruge frygt til at gennemtvinge ringere løn- og arbejdsvilkår.
Vi foreslår, at ingen skal miste dagpengene uden at være blevet tilbudt job eller uddannelse, at det skal være nemmere at genoptjene dagpengeretten, og at det skal være slut med meningsløs aktivering.
Og vi vil ændre reformen fra 2013, så de mange på kontanthjælp, der er for syge til at arbejde, igen kan få førtidspension.
Bedre kontrol med arbejdsvilkår
Arbejdstilsynet skal være bedre i Danmark og vi skal sikre, at alt arbejde udføres på danske løn- og ansættelsesvilkår.
Problemet er ikke de udenlandske arbejdere, men arbejdsgivernes grådighed, som vi så det hos Ryanair.
Derfor vil vi indføre kædeansvar, hvor øverste chef har ansvar for, at alle firmaer længere nede i kæden også overholder reglerne.
Boligpolitik
At have en god bolig, der er til at betale, tæt på arbejde eller uddannelse og i et godt nærmiljø er helt afgørende for en god tilværelse.
Udsatte boligområder
Størstedelen af de danske byer har et velfungerende byliv.
Men der er reelle problemer i en række af de udsatte boligområder.
Det handler om fattigdom, arbejdsløshed, utryghed, kriminalitet og manglede muligheder i livet.
Enhedslisten mener, at de udsatte boligområder skal løftes, og at beboerne skal gives mulighed for at løfte sig selv.
For at dette skal lykkedes, er der brug for en alsidig flerårig indsats med særligt fokus på at renovere boliger, investere i ungdommen, skabe tryghed, styrke de sociale indsatser og skabe en mere blandet beboersammensætning.
Læs mere om Enhedslistens arbejdspapir om udsatte boligområder.
Andelsboliger
Andelsboligformen er en velegnet boligform for mange mennesker og familietyper, fordi den indeholder gode elementer fra både leje- og ejerboligformen.
Det fælles ejerskab til den samlede ejendom giver billigere boliger, lige medbestemmelse og samtidig mulighed for et aktivt medejerskab.
Enhedslisten ønsker at bevare og udvide andelsboligmarkedet til fordel for ejerboligerne.
Principperne for vores løsningsforslag er, at:Vi vil skabe udvidet adgang til at stifte andelsforeninger
Vi vil mindske spekulationen i andelsboligsektoren
Vi vil gøre det lettere at få råd til en andelsbolig for almindelige lønmodtagere og folk på overførselsindkomst
Læs mere om debatoplægget om hvordan andelsboligerne skal fremtidssikres: En spekulationsfri og demokratisk andelsboligsektor
Børn og folkeskole
Tid til tryghed og nærhed i vuggestuer og børnehaver
Langt de fleste børn går i dag i dagtilbud fra de er omkring 1 år til skolealderen.
Det har derfor helt afgørende betydning for børns udvikling, trivsel og livsmuligheder, at vi har daginstitutioner og dagpleje af høj kvalitet.
Vi skal sikre minimumsnormeringer
Den pædagogiske kvalitet i daginstitutionerne hænger helt tæt sammen med, hvor mange voksne, der er til at tage sig af børnene.
God pædagogik og udvikling af tætte relationer kræver tid.
Tid til at udvikle børnefællesskaberne og tid til det enkelte barn.
Er man alene på stuen eller på legepladsen med en stor gruppe børn, så ved vi fra mange undersøgelser, at der alt for ofte mangler tid til at trøste børn, der er kede af det eller tid til at sikre, at alle børn kommer med i legen.
Det påvirker børnenes udvikling.
Normeringsforholdene i daginstitutionerne er katastrofale.
De mange besparelser i kommunerne har kostet stillinger, og de mange nye opgaver betyder, at der er alt for lidt tid til børnene.
Det skal der rettes op på.
Enhedslisten foreslår, at der indføres minimumsnormeringer og investeres 4 milliarder kroner i at ansætte 10.000 flere pædagogiske medarbejdere i institutionerne.
Minimumsnormeringerne skal sikre, at der kommer ordentlige normeringer i alle vores daginstitutioner.
Det gør vi ved at indføre et loft over, hvor mange børn der må være pr voksen.
Maximalt tre 0-2 årige eller seks 3-5 årige.
Væk med profit på børn
Det skal ikke være muligt for private virksomheder at tjene penge på drift af daginstitutioner.
Enhedslisten mener, at det er en offentlig opgave at sikre, at der er gode dagtilbud til alle børn.
Den danske folkeskole skal være fællesskabets skole
Folkeskolen skal reformeres
Der er behov for at ændre grundlæggende ved folkeskolen.
Folkeskolereformen fra 2013 har været en katastrofe, der er gået ud over elever, lærere og forældre.
Det gælder ikke bare de lange skoledage, som den daværende regeringen finansierede ved at skære i lærernes forberedelsestid og fritidsordningernes åbningstider.
Men det gælder også, at der blev grebet voldsomt ind i lærernes frihed til at tilrettelægge undervisningen og vælge undervisningsmetode.
Enhedslisten vil fjerne de forringelser, der blev indført med folkeskolereformen.
Men de store problemer folkeskolen står overfor udspringer langt fra alene af reformen fra 2013.
En stærkere skole
Folkeskolen er fundamentet for, at vi alle bliver klædt på som samfundsborgere og har redskaberne til at uddanne os videre.
Men skiftende regeringer har i en årrække undergravet folkeskolens økonomi ved den ene nedskæring efter den anden.
Det har ført til, at stadig flere forældre fravælger folkeskolen til fordel for private skoler.
Det skaber ulighed i samfundet og bidrager til den sociale opdeling af vores børn.
Vi vil vende den udvikling gennem en milliardinvestering i folkeskolen.
Derfor vil Enhedslisten her og nu investere 2,2 mia. kr. i den danske folkeskole.
Pengene skal blandt andet bruges på klasselofter på 24 elever og langt flere ordninger med to lærere i de små klasser.
Frigør skolen for test og dokumentationskrav
I dag bliver elever og lærere trukket igennem PISA-undersøgelser, obligatoriske nationale tests og dokumentationskrav, som ikke hjælper eleverne til at lære mere.
PISA-undersøgelsen er stærkt kritiseret herhjemme og internationalt.
Det er spild af elevernes og lærernes tid.
Vi vil derfor afskaffe de nationale test og PISA-undersøgelsen og i stedet lade skolerne sætte deres egne mål.
Vi har nemlig tillid til folkeskolen og stoler på, at elever, skoler, lærere og forældre sammen kan udvikle den bedste folkeskole.
Læs mere om Enhedslistens holdning til folkeskolen
EU
Enhedslisten ønsker et internationalt samarbejde, der tager hensyn til mennesker og natur.
EU er i for høj grad styret af en målsætning om at understøtte de multinationale selskaber og markedskapitalismen.
En grønne fremtid
Jeg
Klimaet kræver handling nu.
Med EU’s nuværende klimakurs vil de børn, der render rundt på legepladsen i dag, vokse op til en forandret verden.
Store oversvømmelser, tørke og millioner af klimaflygtninge.
Derfor skal vi hæve EU’s klimaambitioner, og der skal sættes handling bag ordene.
Mennesker og natur før marked
EU prioriterer det frie marked højere end sundhed, miljø, klima og velfærd.
Enhedslisten prioriterer derimod mennesker og natur højest.
Derfor arbejder vi for et brud med EU’s indre marked og for, at hvert EU-land skal have ret til at gå foran og vedtage bedre regler end EU’s.
Eksempelvis skal Danmark kunne forbyde hormonforstyrrende stoffer i legetøj eller tage effektive initiativer imod social dumping – uanset hvad EU mener.
Demokratiet skal være tæt på
For mange mennesker er EU elitært, lukket og geografisk fjernt.
Storbritanniens udmeldelse af unionen er en reaktion på dette.
Enhedslisten ønsker i stedet et nært demokrati, hvor man som borger aktivt kan påvirke de beslutninger, der har indflydelse på ens egen hverdag.
Det kræver mere magt til nationale parlamenter og mindre magt til EU’s embedsmænd og virksomhedernes lobbyister.
Vi skal samarbejde internationalt
Verden er større end EU.
Men verden er også blevet mindre, og internationalt samarbejde er derfor afgørende for at løse de grænseoverskridende problemer.
Enhedslisten vil bruge et sådant samarbejde til at fremme grøn omstilling, demokrati, velfærd og solidaritet på verdensplan.
Vi vil gøre op med multinationale virksomheders udbytning af mennesker og med de magthavere og det EU, der støtter dem.
Enhedslisten i EU-Parlamentet
Søndag d. 26. maj 2019 fik Enhedslisten sit første mandat i EU-parlamentet.
Det var en stor sejr for Enhedslisten, som var opstillet for første gang.
Enhedslistens Nikolaj Villumsen er derfor nu begyndt arbejdet i EU-Parlamentet.
Læs mere her om, hvad Enhedslisten vil arbejde for i EU-Parlamentet.
Forsvar og internationalt
Verden står over for store udfordringer.
Den globale ulighed stiger, krige og konflikter sender mennesker på flugt, mens klimaforandringerne allerede er i gang med at ændre kloden.
Nej til global ulighed
De 8 rigeste mennesker ejer nu tilsammen lige så meget som den fattigste halvdel af jordens befolkning.
Så ekstrem ulighed medfører krige og konflikter verden over.
Derfor skal udviklingsbistanden øges til 1 procent og på sigt 1,5 procent af BNP.
Vi skal bruge den til at bekæmpe fattigdom og fremme demokrati, fred og en bæredygtig udvikling – ikke til at understøtte militære operationer.
Ja til international ret og menneskerettigheder
Menneskerettigheder og international ret skal ikke blot overholdes, men understøttes – også i krigstid.
Derfor skal tortur og henrettelser frem i lyset, og Danmark skal tage ansvar for, hvad der sker med fanger taget under dansk ledede missioner.
Multinationale selskaber skal betale skat, også i udviklingslande, hvor de snyder befolkningerne for milliarder hvert år.
Det kræver skrappere regler og åbenhed om regnskaber.
Konfliktløsning frem for oprustning
Dansk sikkerhedspolitik har i mange år været præget af forfejlede krige i Afghanistan, Irak og Libyen.
Demokrati og menneskerettigheder kan ikke indføres med bomber.
Derfor er Enhedslisten imod købet af dyre kampfly.
Vi vil hellere bruge ressourcer på velfærd herhjemme
– og på nødhjælp, konfliktløsning og genopbygning ude i verden.
Vi ønsker ikke angrebshære forankret i NATO eller EU, men vil styrke samarbejdet i FN samt Organisationen for Sikkerhed og Samarbejde i Europa (OSCE).
Danmark bør være foregangsland for en fredelig og bæredygtig udvikling globalt.
Forøgelse af udviklingsbistanden
De seneste år er den danske udviklingsbistand skåret ned og kanaliseret over i danske virksomheder, som nu er blandt de største modtagere af danske bistandsmidler.
Det er helt skævt.
Udviklingsbistand, der opbygger og stabiliserer lokalsamfund og giver familier indtægter og fremtidsmuligheder, er de bedste våben i kampen mod krig og flygtningestrømme.
Derfor skal vi skrue op for udviklingsbistanden og øremærke hver en krone til bekæmpelse af ulighed og fattigdom – ikke lade pengene lande i virksomheders skød.
Handicap- og ældrepolitik
Alle borgere skal sikres samme rettigheder, muligheder og respekt – uanset om de på grund af handikap eller alder har brug for hjælp fra det offentlige.
Retssikkerhed uanset alder og handikap
Retssikkerheden for borgere med brug for hjælp er svundet i takt med kommunernes økonomi.
Det er brug for bedre finansiering af velfærden, hjælp til sagsbehandling og håndfaste rettigheder til ældre såvel som borgere med handikap.
Sidstnævnte skal bevare retten til handikapkompenserende ydelser i den tredje alder. Man bliver jo ikke magisk rask af at fylde 65.
Hjælp til et aktivt og ligeværdigt liv
Alle skal have ret til at leve aktivt og ligeværdigt, også når det betyder, at fællesskabet må hjælpe til.
Derfor vil vi styrke hjælperordningen og tilgængeligheden – også til politik.
Vi går imod de krav om besparelser og privatisering, som tvinger kommuner til at skære i hjemmehjælp og sætte minuttal på toiletbesøg.
Og vi afviser udtryk som ”ældrebyrde” og handikapområdet som ”gøgeunge”, idet vi mener, at alle mennesker uanset behov for hjælp har lige stor værdi.
Pensioner og fleksjob, der er til at leve af
I et rigt land som vores burde alderdom og handikap ikke medføre økonomisk katastrofe.
Men hver 3. ældre får kun folkepensionens grundbeløb.
Det skal forhøjes og brøkpensionerne afskaffes.
I forhold til mennesker med handikap skal forringelserne af fleksjob og førtidspension fra 2013 annulleres.
Det samme skal den årlige udhuling af overførselsindkomster, som blandt andet satspuljen er skyld i.
Læs også Enhedslistens handicappolitiske valgprogram.
Kirke og religion
Religion er en privat sag.
Derfor skal kirke og stat skilles ad,
og loven skal behandle alle trosretninger lige.
Folkekirken skal ikke have statstilskud
Folkekirken modtager hvert år millioner af skattekroner – også fra de danskere, som slet ikke er medlemmer.
Det er ikke rimeligt, at én trosretning privilegeres på den måde.
Derfor skal folkekirkens statstilskud og skattefradrag droppes, så den får samme økonomiske vilkår som andre trossamfund og foreninger.
Folkekirken skal ikke have juridisk autoritet
Registrering af ægteskaber, fødsler, navne og dødsfald hører hjemme hos de offentlige myndigheder.
Hverken folkekirken eller andre trossamfund skal have juridisk autoritet på de punkter.
Hvad man bagefter har lyst til at tilføje religiøse ritualer, vedkommer ikke det offentlige.
Det skal være et helt frit valg.
Nej til diskrimination på grund af religion
Ingen skal diskrimineres på grund af tro.
Vi vil derfor ikke acceptere, at nogen tvinges til eller forbydes at bære religiøse symboler i det offentlige rum.
For eksempel skal kvinder frit kunne vælge hovedtørklæder til eller fra – med mindre det giver problemer med sikkerhed eller hygiejne på arbejdspladsen.
Klima og energi
Danmark skal gå foran i udviklingen af vindkraft og andre former for vedvarende energi.
Det er både klimamæssigt og økonomisk en god forretning.
Reduktion af CO2 er en bunden opgave
Ifølge FN’s klimapanel har vi kun 25 år til skære ned på CO2, hvis vi vil undgå den temperaturstigning på 2 grader, der vil bringe klimaet helt ud af kontrol.
Vi mener derfor, at det er en bunden opgave at reducere vores udledning af CO2 drastisk.
Det forudsætter, at brugen af alle former for fossile brændstoffer (kul, olie, skifergas mv.) udfases.
Energiaftalen siger 2050 – vi siger 2040.
Mere vedvarende energi
Vi skal gå forrest i udviklingen af vedvarende energikilder.
Det vil vinde arbejdspladser for Danmark og en fremtid for verden, når vi viser, at det er muligt at opbygge et velfærdssamfund uden at belaste klimaet.
Vi vil satse på vind, sol, geotermik og bølgekraft, som er ægte vedvarende energikilder.
Derimod siger vi nej til biomasse (halm, træpiller, bioethanol mv.), da den fortsat vil medføre udledning af CO2.
Det skal koste at forurene
Vi er nødt til at passe på klimaet.
Ergo må vi leve med, at energibesparelse og solceller betyder, at vi får færre energiafgifter i statskassen. Og vi må kræve, at det koster at forurene.
Derfor vil vi ikke lempe energiafgifterne for virksomhederne (små virksomheder, for hvem afgifterne er et reelt problem, skal dog kunne søge om fritagelse, mod at staten får del i deres overskud).
For husholdninger skal basisforbrug være afgiftsfrit, mens overforbrug skal koste.
Kultur og medier
Vi skal støtte mange forskellige slags kultur og adgang til den i alle dele af landet, så kultur ikke bliver forbeholdt de store byer eller dem med pengepungen i orden.
Vi skal støtte dansk kulturliv
Dansk er et lille sprog, og store internationale koncerner presser danske kunstnere og nicher af banen.
Vi skal sikre, at de overlever, ved aktivt at støtte dansk kulturliv.
Både økonomisk og gennem public service-kanalernes forpligtelser til at spille dansk musik.
Alle skal have adgang til kultur
En del danskere afskæres fra kulturlivet, fordi økonomien ikke rækker til fodboldklubben, eller fordi deres kørestol ikke kan komme ind på museet.
Denne kulturelle ulighed skal vi bekæmpe via kulturklippekort til de fattigste danskere og skrappere krav om handicaptilgængelig til både kultur og medier.
Public service på finansloven
Enhedslisten er tilhænger af public service, der giver plads til dansk produceret tv og smalle programmer uden reklamer.
Men vi er imod licensen, der er en urimeligt stor udgift for eksempelvis studerende og pensionister.
Public service skal i stedet finansieres via skatten, så dem med de højeste indtægter betaler mest.
Ligestilling, køn og seksualitet
Ligestilling er ikke bare den enkeltes ansvar, og Danmark sakker bagud i forhold til Norden og Europa.
Der er behov for at få ligestilling tilbage på dagsordnen.
Lige muligheder på arbejdsmarkedet
Kvindekamp er stadig klassekamp, når såkaldte ”kvindefag” ligger lavest i lønpyramiden.
Det skal der ændres på, ligesom der skal sikres mere ligelig repræsentation af kønnene i topjob og bestyrelser.
Mænd og kvinder skal også have lige adgang til familielivet. Det vil vi sikre ved at øremærke tre måneder af barslen til far eller medmor.
Familier i alle regnbuefarver
Lovgivningen skal opdateres, så den følger med moderne, mangfoldige familiemønstre.
For eksempel består mange familier i praksis af mere end to forældre – eksempelvis af mor, medmor og far.
Det skal også kunne lade sig gøre rent juridisk, så alle barnets forældre har lov til at tage barnet til læge, og så barnet kan arve sine forældre.
Nej til diskrimination
Diskrimination på grund af køn, kønsidentitet eller seksualitet er et faktum i Danmark.
For eksempel når transkvinder placeres på asylcentrenes mandeafdelinger, eller når man lettere kan få lov at skifte køn som heteroseksuel end homoseksuel.
Det vil Enhedslisten have ændret på.
Læs Enhedslistens feministiske delprogram
Natur, miljø og fødevarer
En ambitiøs naturpolitik
Naturkrisen buldrer af sted.
Enhedslistens svar er, at vi skal give naturen plads.
Vi skal ikke pumpe bacon og korn ud af hver eneste stykke landområde.
Vi skal ikke gennemtrawle havbunden for at hive hver eneste fisk op.
Vi skal i stedet udpege områder, hvor naturen har førsteret, kan udvikle sig frit og blive vild.
Aktuelt er dansk natur fortrængt til små pletter i landskabet, og mange dyr er truet af udryddelse.
Vi vil give naturen pladsen tilbage og sikre arternes levesteder ved eksempelvis at lade skovarealer være urørte og stille skrappere miljøkrav til landbrug og industri.
Læs meget mere om Enhedslistens ambitiøse naturplan.
Bæredygtigt landbrug og fiskeri
Landbrug og fiskeri er i dag en samfundsmæssig underskudsforretning.
Ødelagt natur, forurenet drikkevand, multiresistente bakterier og stor gæld følger nemlig i kølvandet på konventionelt landbrug og fiskeri.
Det kan vi ikke leve med.
Derfor er vi nødt til at fiske med omtanke og omlægge landbruget til økologi, så det kan sameksistere med naturen.
At satse på økologiske fødevarer af høj kvalitet kan samtidig øge beskæftigelsen i landbrugssektoren markant.
Anstændig dyrevelfærd
Vi kræver dyrevelfærd for både kæledyr, forsøgsdyr og landbrugsdyr.
Derfor vil vi forbyde avl af pelsdyr og forsøgsdyr til ikke-medicinske formål, vi vil styrke politiets dyreværnsenheder, afskaffe den unuancerede hundelov og forlange, at landbruget behandler grise, køer og høns ordentligt.
Helt overordnet mener vi, at alle dyr skal have lov til at udfolde deres naturlige instinkter og eksempelvis kunne rode i jorden eller bevæge sig udenfor.
Læs mere om Enhedslistens holdning til:
Drikkevand og pesticider
Energipolitik
Klima
Klimatilpasning
Luftforurening
Planlægning
Uønskede kemikalier
Retspolitik
Alle borgere skal kunne leve og færdes trygt.
At blive beskyttet mod overgreb fra staten eller andre borgere skal være en grundlæggende rettighed.
Kriminalitet skal forebygges
Vi vil gerne undgå, at folk bliver kriminelle.
Det kræver, at vi bekæmper økonomisk ulighed og de sociale problemer, der ofte ligger bag.
Man bliver ofte mere, ikke mindre, kriminel af at være i fængsel, og strengere straffe får i mange tilfælde ikke mennesker til at holde op med at begå kriminalitet.
På alle relevante områder skal samfundstjeneste fremmes som alternativ til fængselsstraf, ligesom det skal overvejes, om straf i højere grad kan afsones via elektronisk fodlænke i stedet for i fængsel.
Vi er som samfund interesserede i, at indsatte i fængslerne ikke begår ny kriminalitet, når de har udstået deres straf.
Det er i den forbindelse vigtigt, at indsatte ikke mister følingen med livet uden for fængselsmurene.
Derfor skal indsattes mulighed for udgang styrkes, så de bedre kan holde kontakt med familien og få bedre adgang til at arbejde og uddanne sig.
Bedre retssikkerhed for alle
Mange borgere oplever, at de bliver krænket i mødet med offentlige myndigheder.
Vi vil derfor styrke borgernes retsstilling over for det offentlige eksempelvis via gratis retshjælp.
Vi vil også modarbejde registrering og overvågning af borgerne og til gengæld sikre ytringsfrihed, forsamlingsfrihed og åbenhed om politikernes og myndighedernes arbejde.
Ligesom vi vil værne om menneskerettighederne.
Indsats mod banditter i habitter
Der er brug for at styrke indsatsen over for grovere økonomisk kriminalitet.
Enhedslisten har været med til at sikre karantæne til konkursryttere og hårdere straffe for insiderhandel og kursmanipulation – for lige præcis i forhold til økonomisk kriminalitet virker højere straffe faktisk præventivt.
Men der er også brug for, at bagmandspolitiet og skattemyndighederne får flere ressourcer.
Skat og finans
Vi vil et grønt samfund, der sætter mennesker først.
Et rødt samfund, der prioriterer lighed og fællesskab.
Et demokratisk samfund bygget på rettigheder.
Sammen mod ulighed
Finans- og skattepolitik skal give mere lighed og velstand til alle.
Når eksempelvis nedskæringer i topskat eller kontanthjælp øger afstanden mellem rig og fattig, så går det ud over os alle sammen.
De, der er heldige at have job og arbejdsevne, kan jo miste begge dele.
Hvis dette medfører fattigdom, vil det skræmme mange til at acceptere elendige arbejdsvilkår.
Derfor gavner lighed os alle sammen.
Mere demokratisk kontrol med værdierne
Når politikerne sælger ud af vores olie eller DONG, så overtager private aktionærer kontrollen med vigtige dele af vores samfund.
De går efter profit snarere end samfundets bedste.
I stedet bør Danmarks værdier høre fællesskabet til.
Et fællesskab, som vi alle sammen skal bidrage til via skatten – også de multinationale selskaber.
Offentlig produktion med omtanke
Den offentlige sektor skal give vigtigt modspil til en privat sektor, der sætter profit over alt andet.
Derfor vil Enhedslisten arbejde for, at der tages hensyn til miljøet, til beskæftigelsen og til menneskers livskvalitet, når det offentlige producerer eller indkøber varer og services.
Socialpolitik
Vi skal værne om den velfærdsstat, som generationer har opbygget med sociale rettigheder og indkomster, der er til at leve af.
Ægte socialpolitik skal afskaffe fattigdom
Reformer af blandt andet førtidspension og kontanthjælp har gjort børn og voksne fattige ud fra myten om, at økonomisk incitament tryller syge raske og arbejdsløse i job.
Det er beskæftigelsespolitik med enøjet fokus på at piske folk til at arbejde.
Vi vil have socialpolitik med blik for livskvalitet tilbage.
Det kræver ydelser, der er til at leve af, så det ikke fører til social katastrofe at blive syg eller miste jobbet.
Vi skal investere – ikke skære i velfærd
I et rigt land som Danmark kan vi afskaffe fattigdom, hvis vi fordeler goderne bedre
og investerer i vores fælles velfærd.
Vi ønsker et stærkt velfærdssamfund, fordi det er mere socialt retfærdigt – og fordi det skaber en sund økonomi.
Det er velfærdstaten, der har givet os lav arbejdsløshed og kriminalitet, men høj velstand og tryghed.
Dét skal vi udvikle og værne om, ikke spare væk.
Nej til almisser, ja til rettigheder
Sociale ydelser skal være en ret for alle, ikke en almisse, som man skal være særligt ydmyg og taknemmelig for at få.
Det må aldrig blive en skam at behøve hjælp fra det offentlige.
Vi bidrager jo alle til fællesskabet på hver vores måde.
Og vi kan alle få særligt brug for det, hvis vi eksempelvis får et barn med handikap eller mister jobbet.
Sundhed og psykiatri
Danmark skal have god, gratis og lige adgang til sundhed.
Både i det nære og hos specialisterne på sygehuset.
Også når sygdommen sidder i sindet.
Et velfungerende sundhedsvæsen
Alle skal have adgang til god og gratis veldokumenteret behandling – uanset om vi fejler noget fysisk eller psykisk.
Enhedslisten vil styrke sundhedsvæsenet, der gennem mange år har fået flere opgaver, end der er hænder til at løse.
Der skal investeres, så vi bliver mødt af et velfungerende sundhedsvæsen, hvis vi bliver syge.
Hvor opgaver, der kan løses i vores nærmiljø, bliver det, og hvor vi får kompetent behandling af specialister, når vi er på sygehuset.
Og hvor de ansatte har tid til at tage sig af os og sørge for sammenhæng i vores behandling.
Det kræver, at vi investerer i de ansatte, som længe har kaldt på flere kollegaer og bedre arbejdsforhold.
Vi skal sørge for, at sundhedsvæsenet er et godt sted at være.
Både for ansatte, patienter og pårørende.
Fokus på forebyggelse
For Enhedslisten handler sundhed ikke kun om behandling, men også om at forebygge sygdom.
Det kræver et ændret fokus, så vi prioriterer forebyggelse mere.
Det handler både om at indrette samfundet, så de sunde valg, som at spise økologisk og dyrke motion, bliver lettere.
Men det handler også om at stoppe det pres, der gør mennesker syge: usikker økonomi, en for stresset hverdag, store krav om præstationer og manglende indflydelse på tilværelsen.
Sundhed for alle
Enhedslisten vil have et sundhedsvæsen, der fungerer lige godt for alle, uanset forudsætninger og uanset om man fejler noget med psyken eller fysikken.
Det skal ikke være vores økonomi, der forhindrer os i at gå til tandlægen eller at få den medicin, vi har brug for.
Og det skal ikke være vores økonomi, uddannelse eller evner til at kommunikere, der afgør, om vi får den bedst mulige behandling.
Enhedslisten vil have gratis tandpleje for alle og stoppe medicinprisernes himmelflugt.
Det gælder også i forhold til psykiatrien, der længe har været underprioriteret, og hvor hverken forebyggelse eller behandling fungerer godt nok.
Læs Enhedslistens sundhedspolitiske program
Læs Enhedslistens psykiatripolitiske program
Trafik
Afgiftsfrihed på elbiler samt bedre og billigere kollektiv trafik, ikke mindst i provinsen, skal gøre det lettere at komme omkring på en klimavenlig måde.
Bedre og billigere alternativer til biler
Gennem de sidste 40 år er det blevet markant dyrere at tage tog eller bus og tilsvarende mere fordelagtigt at have egen bil.
Konsekvenserne er forurening, dyr vedligeholdelse af veje og svære kår for de mennesker, der ikke har råd til bil.
Derfor vil Enhedslisten indføre hurtigere og billigere togforbindelser over hele landet og letbaner og supercykelstier i byerne.
Gode forbindelser i provinsen
Især i provinsen er bilen ofte uundværlig, fordi der er for langt mellem busserne.
Derfor skal det være en økonomisk prioritet at indføre mere fleksible løsninger på landet.
Flere steder eksperimenterer man med at erstatte tomme rutebusser med gratis individuel transport efter behov.
De løsninger skal udbygges, og det kræver støttekroner fra staten.
Grønne biler og delebiler
I byerne, hvor den kollektive trafik er velfungerende, kan de resterende behov i høj grad dækkes af delebiler.
Det vil samtidig give mindre trængsel.
Biler over hele landet skal desuden være så miljøvenlige som muligt.
Konkret foreslår Enhedslisten, at vi fremmer transport med el, brint og hybridløsninger efter norsk forbillede.
Og at vi målretter fradrag til reelt grønne biler i stedet for at benytte så gamle miljøstandarder, at selv de mest benzinslugende biler belønnes.
Uddannelse og forskning
Fri forskning og lige adgang til videregående uddannelser er afgørende for demokratiet.
Derfor skal de økonomiske og politiske rammer være i orden.
Gratis og gode uddannelser skal skabe lighed
Vi ønsker et lige samfund, hvor alle kan uddanne sig uanset økonomisk baggrund eller handicap.
Derfor vil vi holde brugerbetaling væk fra de videregående uddannelser og sikre ordentlig SU.
Og vi vil sørge for, at undervisere og uddannelsesinstitutioner er rustet til at tage imod elever med særlige behov.
Plads til forskellighed i uddannelsessystemet
Et uddannelsessystem for alle skal være fleksibelt, så man kan studere på forskellige tidspunkter i livet eller på nedsat kraft, hvis man har et handikap.
Vi tager derfor afstand fra de reformer, der tvinger unge igennem uddannelser på lyntid – især unge, der ikke har forældrefinansiering at falde tilbage på.
Fri forskning og demokratiske uddannelser
Vi ser i stigende grad, at universiteternes detailstyres, og at deres bestyrelser overtages af erhvervsfolk.
Det er derfor vigtigt, at vi sikrer muligheden for at bedrive fri og kritisk forskning – også når resultaterne går imod erhvervslivets interesser.
Det kræver, at også fagforeninger, frivillige organisationer, studerende og undervisere får medbestemmelse.
Og at vi etablerer uafhængige nævn til at vurdere den offentlige forskning, der sponsoreres af private.
Udlændinge og integration
Danmark har råd, rum og pligt til tage imod mennesker på flugt
og til at sørge for, at borgere med anden etnisk baggrund kan deltage på lige fod i samfundet.
Vi skal beskytte mennesker på flugt
Krig, ekstrem global ulighed og miljøkatastrofer har sendt millioner på flugt.
Ingen af dem flygter for sjov.
Selvfølgelig kan Danmark ikke tage imod alle, men lige nu løfter landene i Sydeuropa en urimelig stor del af opgaven.
Derfor ønsker vi en mere solidarisk fordeling af flygtninge.
Og vi kræver, at de flygtninge, der kommer hertil, mødes med respekt og retssikkerhed.
Drop tilknytningskrav og 24-årsregel
Det er brug for at revidere Danmarks ekstremt strenge regler for familiesammenføring og permanent ophold.
Det er spild af liv, at mennesker, der selv er flygtet fra krig, bliver ødelagte af at vente i månedsvis på at kunne hente deres børn væk fra livsfarlige bombninger.
Og det er urimeligt, at krav til økonomi og tilknytning kan afskære danskere, der forelsker sig i et menneske fra et andet land, i at leve med deres elskede.
Fattigdom fremmer ikke integration
Enhedslisten tager afstand fra retorikken om, at man kun kan være dansk, hvis man spiser svinekød og har mindst tre danske generationer bag sig.
Dansk er man, hvis man føler sig som en del af det danske samfund.
På det punkt skader den særligt lave integrationsydelse integrationen.
For fattigdom afskærer folk fra at deltage i foreningslivet, i børnefødselsdage, i kulturen – altså netop fra at blive en del af samfundet.
