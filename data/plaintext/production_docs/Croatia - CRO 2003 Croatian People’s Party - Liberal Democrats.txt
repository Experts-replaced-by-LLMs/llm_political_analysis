ZA JAKU HRVATSKU SREDNJE KLASE
PROGRAMSKA DEKLARACIJA HRVATSKE NARODNE STRANKE 2004. – 2008.
POLAZNA POZICIJA
Svojim političkim angažmanom u proteklom razdoblju Hrvatska narodna stranka je bitno doprinijela napretku i sazrijevanju hrvatske politike.
Stavovi o nužnosti:-razvoja građanske države političke jednakosti svih građana bez obzira na etnicitet;
-europske orijentacije i institucionalnog ustroja, usmjerenje ka članstvu u EU;
-suradnje sa susjedima i zemljama u regiji;
-strategija izlaska iz ratnih i postratnih traumi utemeljene na prepoznavanju, individualiziranju i procesuiranju odgovornosti i krivnje za zločine počinjene za vrijeme rata, unutar definiranih zakonskih normi, postali su opći standardi u hrvatskoj politici prihvaćeni od svih relevantnih političkih stranaka.
Dugi niz godina HNS je bila jedina stranka koja je jasno i nedvosmisleno branila te pozicije kao temeljne civilizacijske standarde koji ne smiju biti podložni političkom osporavanju.
Ustrajnost i nepokolebivost HNS-a na tim pozicijama, usprkos brutalnim napadima i diskvalifikacijama, bitno je doprinijela podizanju razine hrvatske politike i postepenom priklanjanju i drugih političkih stranaka tim opcijama.
Takav razvoj događaja stavio je Hrvatsku i Hrvatsku narodnu stranku pred zadaću definiranja sljedećeg koraka, odnosno određivanja temeljnih političkih i razvojnih ciljeva u sljedeće četiri godine.
POLITIČKI CILJEVI
1. HRVATSKA UJEDNAČENIH ŠANSI
Hrvatsku danas dijele ogromne razlike u stupnju razvijenosti pojedinih regija i županija.
Centralizirani model razvoja koji je pretpostavio da će koncentracija bogatstva i snažno jačanje jednog centra postepeno proizvesti efekt prelijevanja toga razvoja i na druge dijelove zemlje, pokazao se promašenim.
Izazvao je populacijsko preopterećenje centra koji je privukao stanovništvo iz ostalih dijelova Hrvatske te dramatično zaostajanje ostatka zemlje.
Prema podacima Gospodarske komore za prvih devet mjeseci 2003. godine, razlike u bruto društvenom proizvodu po stanovniku na razini županije iznosile su 1:19.
Točnije, BDP po stanovniku Sisačko-moslavačke županije iznosio je US$1045, a u Gradu Zagrebu US$19125.
Ako se, međutim, uzmu u obzir mikroregije unutar županija koje često padaju znatno ispod županijskog prosjeka, razlike su još dramatičnije.
U relativno maloj zemlji, otprilike 4,5 milijuna hrvatskih građana razlikuje se po životnom standardu i kvaliteti života kao da žive u dvije ili tri vrlo različite države.
Razlike u gospodarskoj razvijenosti za sobom povlače istovjetne ili još veće razlike u: kvaliteti osnovnog i srednjeg obrazovanja; vrtića, jaslica i drugih predškolskih ustanova; zdravstvenih usluga; vodovoda; kanalizacije, lokalnih cesta i ostale komunalne infrastrukture; kulturne ponude pa i razine zaštite temeljnih ljudskih prava i sloboda.
Slučajnost mjesta rođenja već u startu građaninu Hrvatske daje 19 puta manje šanse za uspjeh, solidno obrazovanje, zaposlenje i pristojni životni standard u odnosu na njegova sugrađanina istih sposobnosti, koji se slučajno rodio u nekom drugom dijelu Hrvatske.
Ovako neujednačeni razvoj nije samo prijetnja jedinstvu i koheziji zemlje,
već direktno sprječava veću stopu rasta i daljnji razvoj zemlje.
Jedan od temeljnih političkih ciljeva u sljedeće četiri godine je uspostavljanje modela razvoja Hrvatske ujednačenih šansi za sve njezine građane.
Time se postiže veće jedinstvo zemlje, snažniji razvoja te bogatije i pravednije društvo.
Sa 1:19, razlike u BDP-u u prvoj fazi treba smanjiti na 1:10,
a u drugoj fazi na 1:6.
Jasno da to ne znači smanjivanje BDP-a po stanovniku u razvijenijim dijelovima zemlje, već poticanje i ubrzavanje razvoja slabije razvijenih.
Šest je temeljnih instrumenata države za smanjivanje razlika u razvijenosti, standardu i kvaliteti života unutar Hrvatske.
a)Gospodarska i porezna politika
-Definiranje i stimuliranje onih tipova poduzetništva i gospodarske aktivnosti koji imaju najveće izglede za uspjeh u svakoj regiji, kao i u mikroregijama;
-Veća decentralizacija i povećanje autonomnih fiskalnih prihoda jedinica lokalne i regionalne samouprave;
-Razrada modela javno-privatnog partnerstva na državnoj i lokalnoj razini, naročito u onim područjima usluga i izgradnje infrastrukture koja su tradicionalno u nadležnosti države, odnosno lokalne samouprave;
-Razrješavanje statusa i stavljanje u funkciju poljoprivrednog zemljišta i nekretnina koje su zbog neriješenih i kompliciranih vlasničkih odnosa dugi niz godina izvan funkcije i upotrebe;
-Jedinstvena i osmišljena zemljišna politika, model zaštite i razvoja obalnog pojasa te zaštite krajolika od posebnog interesa za razvoj zemlje.
Instrumenti u ovoj kategoriji detaljnije su razrađeni u gospodarskom dijelu ovog Programa.
b)Obrazovanje
Neujednačena kvaliteta nastave, uvjeti u kojima se nastava odvija i različiti kriteriji vrednovanja znanja doveli su do toga da učenici istog razreda i istih ocjena u školama u različitim dijelovima zemlje imaju dramatično različitu razinu znanja.
Financiranje nastave u školama mora se sastojati od dva temeljna dijela: fiksnog dijela financiranja temeljnih uvjeta kvalitetne nastave (osnovna kabinetska nastava, informatičko opismenjavanje, strani jezici i sl.) koji moraju biti ujednačeni u svim istovrsnim školama u zemlji; definiranje jednakog iznosa po učeniku osnovne odnosno srednje škole, bez obzira na proračun jedinica lokalne ili regionalne samouprave.
Za male, područne škole s malim brojem učenika financiranje treba posebno prilagoditi okolnostima.
Treba ustrajati na stalnom i bliskom povezivanju osnovnih i srednjih škola s institucijama, udruženjima i pojedincima iz područja znanosti i visokog obrazovanja.
Također je potrebno uspostaviti sustav vrednovanja obrazovnog procesa na svim razinama.
Nakon dugog razdoblja raznoraznih slobodnih procjena, neophodno je započeti s objektivnim vrednovanjem svih sudionika u obrazovnom sustavu, s ciljem uspostave i održavanja sustava vrijednosti unutar sustava obrazovanja, što će se pozitivno odraziti i na hrvatsko društvo u cjelini.
HNS se zalaže za pluralizam te privatnu inicijativu u odgoju i obrazovanju.
Privatne odgojno-obrazovne ustanove moraju, poput državnih, biti redovito podvrgavane objektivnom vrednovanju kako bi se i u njima zadržala zadovoljavajuća kvaliteta rada.
Zbog neadekvatnosti nastavnih programa i udžbenika potrebno je pristupiti njihovoj temeljitoj stručnoj reviziji.
U tom opsežnom interdisciplinarnom zadatku moraju ravnopravno sudjelovati eminentni znanstvenici, metodičari, učitelji i profesori.
Sredstva koja se izdvajaju za obrazovanje iz državnog proračuna nedovoljna su, a to direktno utječe na srozavanje kvalitete obrazovnog procesa.
Stoga je nužno hitno pronaći modele i izvore financiranja kojima bi se omogućilo obnavljanje i opremanje školskih prostora, ali i izgradnja novih.
Javno-privatno partnerstvo je ovdje model koji se pokazao izrazito uspješnim u Velikoj Britaniji i Irskoj.
Loša kvaliteta obrazovanja jedan je od bitnih uzroka trajnog zaostajanja neke regije i povećanja nejednakosti u šansama za kasniji uspjeh.
U tom smislu obrazovanje je za Hrvatsku i strategija gospodarskog razvoja.
Pristup jednako kvalitetnom obrazovanju na osnovnoškolskoj i srednjoškolskoj razini nužna je i nezaobilazna pretpostavka ujednačenih šansi za sve.
c)Visoko obrazovanje i znanost
Postoji jasna veza između razvijenosti neke zemlje i obrazovnih potencijala njenog stanovništva.
Hrvatska danas ima 11.35% više ili visoko obrazovanog stanovništva starijeg od 15 godina.
Europski prosjek je 25%, a zemlje koje se ubrzano razvijaju trebaju barem 30%.
Hrvatska narodna stranka smatra da budućnost Hrvatske ovisi o znanju i sposobnosti svih društvenih struktura da znanje iskoriste za razvoj.
Znanje i obrazovanje moraju postati glavni pokretači razvoja te u skladu s tim hrvatska sveučilišta trebaju preuzeti veliki dio odgovornosti za razvoj društva.
Moraju se angažirati na privlačenju izravnih stranih ulaganja da bi se osiguralo zapošljavanje ljudi koje obrazuju te na taj način preuzeti brigu o gospodarskom razvitku zemlje.
Da bi sveučilišta mogla preuzeti takvu ulogu nužna je promjena položaja znanosti i visokog obrazovanja u društvu, što se može postići samo uspostavljanjem pune sveučilišne autonomije.
Osim toga, za Hrvatsku je nužno uspostaviti mrežu visokoškolskih institucija koje će pokrivati cijelu zemlju.
Na taj način se šansa za visoko obrazovanje i pristup tim institucijama omogućava puno većem dijelu mlade populacije u dobi između 18 i 25 godina.
Posebno je važno povećanje učinkovitosti sustava visokog školstva, odnosno povećanje broja studenata koji upisuju studij.
Kako taj proces ne bi rezultirao rušenjem kvalitete i standarda u visokom obrazovanju, nužno je uspostaviti jedinstveni nacionalni sustav za unaprjeđenje kvalitete, odnosno certificiranje visokoškolskih programa po jedinstvenim kriterijima za cijelu zemlju.
Treba uspostaviti i mrežu znanstvenih i primijenjenih instituta koji će, obzirom na veličinu zemlje, biti komplementarni, a ne konkurentski.
Takvi instituti moraju biti povezani s visokoškolskim institucijama, ali i s privredom u svojoj regiji.
Razvoj znanosti treba se isključivo temeljiti na načelima izvrsnosti, a hrvatski sustav znanosti mora se aktivno uključiti u izgradnju Europskog istraživačkog prostora te nikako ne smije ostati izvan mreža i projekata koji se kreiraju u Europi.
Ne manje važan razlog za reformiranje visokog školstva je činjenica da stvaranje Europskog prostora visokog obrazovanja treba biti dovršeno do 2010. godine te su stoga potrebne strukturne reforme da bi hrvatski sustav bio kompatibilan s europskim.
d)Kulturna politika
Načela kulturne politike HNS-a temelje se na modernom razumijevanju kulture kao širokog skupa različitih djelatnosti, od načina svakodnevnog života kao što su kultura stanovanja ili prehrane, do tradicionalno poimanih umjetnosti poput likovnosti, književnosti, kazališta, glazbe, filma itd.
Takvo shvaćanje kulturu poima kao integralni dio čovjekova života, a ne kao zasebnu djelatnost koja predstavlja povlasticu elite.
HNS će se svojom kulturnom politikom posebno zalagati za:-poimanje kulture kao razvojne djelatnosti, a ne kao potrošnje te u skladu s tim uvođenje kulturnog managementa u kulturne institucije, pri čemu se kulturna djelatnost vidi kao gospodarski potencijal, posebno u području kulturnih industrija kao što su izdavaštvo, filmska proizvodnja te proizvodnja nosača zvuka;
-stvaranje ravnopravnih uvjeta za razvoj institucionalne i izvaninstitucionalne kulture, odnosno stvaranje „kulturnog tržišta“;
-omogućavanje jednakog sudjelovanja u kulturi za sve građane, bilo kao njenog potrošača, bilo kao proizvođača;
-transparentnost u odlučivanju i financiranju u kulturi (autonomija u odlučivanju, dostupnosti podataka na Internetu);
-povezivanje kulture sa znanošću i obrazovanjem te s turizmom, u pravcu razvoja kulturnog turizma.
Poseban naglasak HNS stavlja na razvoj kulture mladih i urbane kulture kojima se omogućava izražavanje najrazličitijih estetskih opcija u suvremenom društvu, s ciljem oblikovanja različitih kulturnih identiteta; od lokalnih i regionalnih, do suburbanih ili manjinskih.
Naročito bitnim smatramo stvaranje međunarodnih kulturnih i umjetničkih veza i predstavljanje vrhunskih dometa svjetske umjetnosti u Hrvatskoj jer se upravo tim međusobnim odmjeravanjem estetskih vrijednosti stvaraju uvjeti za razvoj kulture u Hrvatskoj.
e)Nova javna uprava
Nova javna uprava je utemeljena na pretpostavci funkcionalne države koja je servis građana i služi zadovoljavanju njihovih potreba.
Razvijena i efikasna javna uprava danas je zamašnjak razvoja, privlačenja investicija i približavanja Europskoj uniji.
Pri određivanju ciljeva javne uprave na umu treba imati osnovno načelo njezina rada, a to je usmjerenost na korisnika (građanina).
Da bi javna uprava ispunila osnovni cilj te postala jeftini, brzi i efikasni servis građana potrebo je ispuniti nekoliko uvjeta.
Prije svega, javna uprava mora biti utemeljena na proizvodnom pristupu – usluga je proizvod, a učinkovitost se procjenjuje prema kvaliteti i dostupnosti proizvoda.
Drugi uvjet je obrazovano i kompetentno osoblje, koje je presudno za funkcioniranje javne uprave.
Zbog toga građani imaju pravo zahtijevati njihovu potpunu profesionalnost.
Sljedeći uvjet je transparentnost podataka o i u javnoj upravi
te vodoravna i okomita decentralizacija javne uprave utemeljena na načelu supsidijarnosti – upravni poslovi trebaju se obavljati na onoj razini koja ih može obaviti s najvišim stupnjem kvalitete.
Nezaobilazan element je potpuna informatizacija javne uprave te njezina neovisnost od politike i otpornost prema političkim pritiscima.
Za ovakav pristup javnoj upravi nužno je da njezini standardi, kvaliteta i uslužnost budu ujednačeni u cijeloj zemlji, a ne prepušteni arbitrarnoj volji činovnika koji u pojedinim lokanim sredinama ovaj servis države mogu pretvoriti u teror nad društvom.
Ujednačenost kvalitete javne uprave ključni je instrument modela razvoja ujednačenih šansi.
f)Vladavina prava i pravosuđe
Neefikasno, sporo pravosuđe jedan je od glavnih problema Hrvatske.
Na hrvatskim sudovima, posebno u Zagrebu, Splitu i Rijeci, stoji oko milijun neriješenih predmeta uz konstantno povećanje priljeva novih.
Iznimno loše stanje hrvatskog pravosuđa stvara velike probleme hrvatskim građanima te onemogućava ili bitno otežava funkcioniranje svih društveno-političkih te gospodarskih procesa u Hrvatskoj.
Stoga je apsolutan prioritet temeljita reforma pravosuđa koja će proizvesti brzo, efikasno i racionalno pravosuđe koje će biti garant efikasnog funkcioniranja države vladavine prava.
Nizom zakonskih i praktičnih mjera moguće je riješiti zaostatke predmeta na hrvatskim sudovima, a pritom je od posebne važnosti osiguravanje potpune informatizacije pravosuđa, uključujući zemljišne knjige.
U cilju povećanja kvalitete i efikasnosti sudova, potrebno je uspostaviti sustav kontrole nižih sudova i državnih odvjetništva od strane viših te stvoriti sustav promocije kadrova i rane eliminacije neuspješnih.
Stalnost sudačke funkcije ne može biti garantirana onima koji ne ostvaruju niti donji prag potrebne kvalitete i kvantitete rada.
Također je potrebno racionalizirati mrežu sudova i državnih odvjetništava te poboljšati materijalnu bazu pravosuđa.
Osim što je uspostava vladavine prava načelni problem u Hrvatskoj, situacija je dodatno otežana činjenicom da je razina funkcioniranja pravne države vrlo raznolika i neujednačena ovisno o regiji i dijelu zemlje.
Time se uvode dodatne razvojne nejednakosti, pa i različite razine zaštite individualnih ljudskih i građanskih prava.
2. NOVA SOCIJALNA POLITIKA
Socijalna politika kao tema i kao razrađeni bitni dio državne politike gotovo se potpuno izgubila iz hrvatske javnosti.
Ukupna socijalna skrb u Hrvatskoj utemeljena je na pogrešnoj i štetnoj pretpostavci sadašnje vlade da je socijalna skrb oblik državnog milosrđa.
Bez ikakve ideje o sustavnoj socijalnoj politici koja bi postepeno dovela do smanjenja siromaštva i bez razumijevanja osnovne svrhe ove vrste interveniranja u socijalni položaj grupa u pojedinaca, Vlada po vlastitu iskazu izjednačuje funkciju i ciljeve državne socijalne politike s funkcijom Caritasa.
Socijalna politika države i dobrotvornih organizacija kakav je Caritas, po definiciji se, međutim, nalaze na suprotnim stranama spektra interveniranja u socijalno-ekonomsku raslojenost društva.
Glavna zadaća institucija kakav je, primjerice, Caritas jeste upravo milosrđe, odnosno ublažavanje posljedica siromaštva, teškoća proizašlih iz invalidnosti, pružanje utočišta beskućnicima i gladnima i to uz pomoć mobiliziranja individualne solidarnosti građana koji mogu i žele pomoći.
Kroz tu svoju funkciju, takve organizacije ne samo da olakšavaju život mnogim pojedincima, već i doprinose razvoju društvene svijesti o potrebi solidarnosti i kooperacije, a ne samo kompeticije.
Socijalna politika države, s druge strane, kao svoju osnovnu zadaću ima otklanjanje uzroka siromaštva, beskućništva i gladi te osiguravanje, putem svoje intervencije, temeljne građanske jednakosti za sve, bez obzira na posebne potrebe ili bilo koji oblik otežane participacije u društvu.
Među temeljnim funkcijama i razlozima za postojanje države, uz monopol na nasilje, svakako je i osiguravanje građanske jednakosti.
Bez te jednakosti moderna država ne može funkcionirati, a socijalna politika jedan je od bitnih korektivnih instrumenata nejednakosti, proizašlih bilo iz siromaštva, bilo iz posebnih potreba zbog prirođenih ili stečenih fizičkih poteškoća, životne dobi, reproduktivne funkcije i sl.
Socijalna politika je primarno način osiguravanja uvjeta u kojima svatko ima slobodu izbora i osobnu autonomiju.
Država koja ne osigurava građansku jednakost nije bezosjećajna, već disfunkcionalna država – država koja ne služi svojoj svrsi.
Ovako definirana socijalna politika nužno je usko povezana s razvojem i gospodarskim rastom.
Glavni ciljevi i instrumenti socijalne politike u ovom razdoblju su:a)Zapošljavanje i samozapošljavanje
Funkcionirajuće i uspješno gospodarstvo najefikasniji je instrument socijalne politike u borbi protiv uzroka siromaštva.
Zato ona jeste i mora biti usko povezana s gospodarskom politikom.
U okviru institucionalnih reformi koje su ovdje naročito značajne je i reforme i redefiniranje Zavoda za zapošljavanje, koji na sebe mora preuzeti ulogu aktivnog praćenja tržišta rada i organizirati prekvalifikacije nezaposlenih u skladu s potrebama tržišta.
b)Jednakost muškaraca i žena
Izjednačavanje šansi muškaraca i žena za uspješno obrazovanje i zapošljavanje, pretpostavka je uspješnog razvoja.
Politika koja je uvela mogućnost trogodišnjeg porodiljnog dopusta za žene primjer je prebacivanja odgovornosti s države na obitelj, tj. na majku.
Bez obzira što ubire poreze, država ovim potezom pokušava sa sebe skinuti odgovornost za osiguravanje kvalitetnih institucija predškolskog odgoja i tu svoju obvezu prebacuje na majku.
Takav zakon u startu diskvalificira svaku mladu ženu koja je u konkurenciji za zaposlenje s muškim kolegom.
Umjesto toga država mora prihvatiti vlastitu odgovornost za osiguravanje jaslica i vrtića.
Porodiljni dopust od 12 mjeseci treba podijeliti u dva dijela i omogućiti da drugi dio koriste bilo otac bilo majka.
c)Jednakost invalida
Treba hitno zakonski izmijeniti sadašnju neprihvatljivu situaciju u kojoj se visina invalidnine ili invalidske mirovine određuje prema porijeklu invaliditeta, a ne prema stupnju invaliditeta i osnovnim potrebama koje iz toga proizlaze.
Svi invalidi, bez obzira jesu li im poteškoće prirođene, nastale kasnije kao rezultat bolesti, zadobivene na radu, u prometnoj ili sličnoj nesreći ili u ratu, moraju imati pravo na jednaki iznos financijske potpore od države, koji se određuje temeljem stupnja invalidnosti.
d)Jednako pravo na djetinjstvo
Nedopustiva je situacije u kojoj tisuće ljudi žele usvojiti dijete, a istovremeno su sirotišta puna napuštene djece i djece bez roditelja.
Hitno treba pojednostaviti i liberalizirati zakonodavstvo koje regulira usvajanje djece uključujući i mogućnost da žena, bez obzira je li udata ili ne, može usvojiti dijete.
Država mora preuzeti odgovornost za provođenje vlastitih zakona i sudskih odluka i ne smije probleme proizašle iz vlastite nesposobnosti i neefikasnosti rješavati dodatnim opterećenjima državnih obveznika.
Primjer za to je osnivanje državnog alimentacijskog fonda.
Njegovim osnivanjem država priznaje i miri se sa činjenicom da nije u stanju provoditi odluke sudova pa umjesto da korigira tu svoju nesposobnost, nameće poreznim obveznicima još jedno financijsko opterećenje.
Na taj način ignorira odluke sudova i pristaje na vlastitu neefikasnost.
Pravo na financijsku potporu roditelja neotuđivo je pravo svakog djeteta i država mora osigurati instrumente za rigorozno provođenje tog prava.
e)Jednakost u pravu na zdravstvenu zaštitu
Zdravstvena zaštita je bitna komponenta socijalne politike.
Postojeće socijalno zdravstvo kontinuirano slabi, država ga stalno reducira i nameće mu sve veća ograničenja jer sama nije u stanju financirati rastuće potrebe.
Takva politika nužno vodi ka sve većim razlikama u dostupnosti kvalitetnih zdravstvenih usluga između onih koji mogu platiti privatne usluge i onih koji ovise o državi.
Postojeći model, koji zdravstvo tretira kao potrošnju, drastično ograničava mogućnost kombiniranja rada u privatnoj praksi i u socijalnom zdravstvu te koji financira zdravstvo isključivo iz proračuna, može samo nastaviti proces smanjivanja broja usluga i njihove kvalitete.
Zato je upravo zdravstvo ono područje u kojem treba razvijati javno-privatno partnerstvo.
To omogućava tretiranje zdravstva kao razvojne grane u Hrvatskoj.
Takav razvojni karakter zdravstvenog sektora omogućava sam geopolitički položaj Hrvatske i niz faktora koji iz njega proizlaze, bilo izravno ili neizravno: geoklimatske pogodnosti, pozicija u geografskom centru Mediterana i Europe, turistička orijentacija hrvatske privrede, ekološki čisti prirodni i prostorni resursi, medicinska i zdravstvena tradicija, edukacijski kapaciteti i drugo.
U cilju preobrazbe zdravstva u smjeru razvojne strategije potrebno je reorganizirati i modernizirati zdravstveni management, osigurati pravno transparentnu privatizaciju te poticati razvoj privatnog sektora u zdravstvu.
Modele poticajne politike za ovaj koncept treba posebno razvijati na otocima, turističkim i lječilišnim destinacijama te područjima malograničnog prometa.
Država mora osigurati preventivnu i primarnu zdravstvenu skrb te hitnu medicinsku pomoć za sve građane te za turiste,
dok je sekundarnu i tercijarnu zdravstvenu skrb za sve građane i strane državljane potrebno osigurati kroz slojevite modele zdravstvenog osiguranja i oblike javno-privatnog partnerstva u razvijanju zdravstvene infrastrukture i usluga.
U svrhu ublažavanja problema koji nastaju zbog rapidnog starenja populacije, hitno je potrebno proširiti kapacitete ustanova skrbi za starije te hospicija, što treba organizacijski i financijski premjestiti iz segmenta tzv. akutnih zdravstvenih ustanova.
Novi model zdravstva kreira autonomne prihode u zdravstvu, privlači privatno investiranje i stvara temelj za oporavak socijalnog zdravstva i dostupnosti kvalitetne zdravstvene zaštite za sve građane.
3. ŠTO JE ZA HRVATSKU EUROPSKA UNIJA
Glavna prednost približavanja Hrvatske Europskoj uniji te članstvo u Uniji nije ulazak Hrvatske u jedan ekskluzivni klub.
Primarni interesi i ciljevi Hrvatske u tom procesu su dvojaki:
a)Model, lista i redoslijed reformi koje treba provesti u zemlji
Cilj je osigurati da institucionalna definiranost i sigurnost, gospodarska dinamičnost i uspješnost, garancija građanskih prava i sloboda i kvaliteta života u Hrvatskoj budu na razini, barem prosjeka zemalja Unije.
Pri tome su kriteriji, zakonska regulativa i institucije unutar EU putokaz za reforme koje treba provesti u Hrvatskoj kako bi funkcioniranje države i kvaliteta života postepeno dosegli razinu usporedivu s onima jedne Nizozemske ili Irske.
b)Značaj temeljnih ciljeva EU u regiji Jugoistočne Europe
Europska unija, odnosno multilateralne institucije koje su joj prethodile originalno su zamišljene kao:-izlazna strategija iz konflikta nakon 2. svjetskog rata za zemlje Zapadne Europe; -način dugoročnog stabiliziranja država i institucija u Zapadnoj Europi; -trajno sprječavanje i onemogućavanje konflikta između tih država u budućnosti.
Za Jugoistočnu Europu ti ciljevi su još uvijek vrlo aktualni i zemlje u regiji na njih nisu pronašle zadovoljavajuće odgovore.
Ova druga temeljna svrha približavanja Hrvatske EU znači preuzimanje i prilagođavanje postojećim uvjetima strategija koje su korištene u stvaranju EU i njihova primjena na vlastitu regiju, odnosno na definiranje odnosa sa susjedima i drugim zemljama Jugoistočne Europe.
Hrvatska po svom položaju, stupnju razvoja i stabilnosti, mora na sebe preuzeti ulogu inicijatora i jednog od glavnih kreatora modela suradnje u regiji, multilateralnih institucija i garancije stabilnosti, koje su pretpostavka napretka za sve zemlja.
Nestabilno i siromašno susjedstvo prepreka su razvoju i same Hrvatske.
Zato Hrvatska mora poticati stvaranje multilateralnih gospodarskih, kulturnih i obrazovnih institucija u regiji i preko posebne agencije učiniti dostupnima hrvatska iskustva u gospodarskim, zakonskim i institucionalnim reformama.
Putem tih mehanizama Hrvatska će, zajedno s drugim zemljama u regiji, preuzeti na sebe odgovornost za ostvarenje onih ciljeva koje su tvorci EU osigurali za Zapadnu Europu.
Samo po sebi članstvo u EU neće ostvariti te ciljeve.
Ono je samo putokaz za izgradnju vlastite izlazne strategije iz konflikta i dugoročne stabilnosti u našem dijelu Europe.
Kao bitni garant stabilnosti Jugoistočne Europe Hrvatska dobiva i bitno veći značaj na europskom i širem međunarodnom planu, koji joj inače, obzirom na njezinu snagu i veličinu, ne bi pripadao.
U sljedeće četiri godine suradnja i preuzimanje vodstva u stabiliziranju ove regije mora biti glavna hrvatska strategija približavanja EU.
4. POLITIČKA KULTURA GRAĐANSKIH SLOBODA
Hrvatska se u posljednje četiri godine koncentrirala na ispunjavanje političkih kriterija za članstvo u EU,
što je u našem slučaju gotovo isključivo značilo povratak i reintegraciju izbjeglica
i prava etničkih manjina.
Neosporno je da su to dvije izrazito važne zadaće i pretpostavka za funkcioniranje Hrvatske kao normalne građanske države.
Međutim, istovremeno je zanemarena i potisnuta važnost drugih građanskih sloboda koje su garancija mogućnosti slobode pojedinaca u državi.
Potpuna religijska sloboda, ali i sekularizacija države u temeljima su slobodnog demokratskog društva.
Pojedini zakonski akti, ali još više proizvođenje javnog mnijenja i javnog pritiska dovelo je do sužavanja i ograničavanja slobode u poduzetništvu, kulturnom stvaralaštvu te do ograničavanja slobode izbora životnog stila i slobodnog odlučivanja o rađanju djece.
Za slobodno društvo nužno je kontinuirano razvijanje kulture individualnih građanskih sloboda.
Ciljevi su:a)Sloboda poduzetništva
Unutar jednoznačnih zakonskih okvira, spriječiti monopol i omogućiti slobodnu tržišnu utakmicu i samoregulaciju.
b)Sloboda obrazovanja
Svakome mora biti dostupno obrazovanje na svim razinama, od predškolske do sveučilišne.
Obrazovanje mora uključivati široko, kako znanstveno i filozofijsko, tako i religijsko obrazovanje i ne smije biti ograničeno na jednu ideologiju ili jednu religiju.
c)Sloboda izbora životnog stila
Izbor životnog stila, uključujući i slobodu izbora punoljetnog suglasnog partnera, mora biti prepušten slobodnoj odluci pojedinca.
Iako je već J.S. Mill smatrao to jednom od temeljnih sloboda u društvu, one su najčešće osporavane.
U društvu koje ne razvija kulturu građanskih sloboda, postoji velika opasnost da se i one slobode koje su garantirane zakonima, ograniče ili potpuno izgube zbog pritiska javnog mišljenja koje može prijeći u fizičko nasilje.
d)Sloboda odlučivanja o rađanju djece
Sloboda u planiranju obitelji i odlučivanju o rađanju djece koja je često osporavana, jedna je od temeljnih sloboda.
Ograničavanje ove slobode je najčešći put kojim država počinje zadirati u autonomnu sferu pojedinca i na taj način otvara put dominaciji države nad privatnosti i mogućnosti totalitarizma.
Koliko god ove slobode izgledale partikularne i vezane za pojedine kategorije građana, one su de facto glavna brana degradaciji u autoritarne režime i dominaciji totalitarnih vrijednosti u društvu.
Na taj način, garantirajući slobodu za neke, država i društvo osiguravaju slobodu za sve.
5. POSEBNE TEME
a)Obrana i nacionalna sigurnost
Obzirom na njezin geopolitički položaj i vanjskopolitičku orijentaciju, RH i dalje mora biti nezaobilazan i stabilan partner za provedbu demokratskih inicijativa na prostoru Jugoistočne Europe.
Hrvatska je visoko odgovoran regionalni čimbenik sigurnosti, zauzima vrlo važno mjesto u regionalnim geopolitičkim strukturama i ima potencijale za utjecaj na budući razvoj susjednih država i područja, posebice kroz nastavak demokratske tranzicije i razvoja dobrosusjedskih odnosa.
Samu nacionalnu sigurnost potrebno je sagledavati kao multidisciplinarno područje.
To u prvom redu podrazumijeva napuštanje tradicionalnog pristupa koji stanje nacionalne sigurnosti jedne zemlje razmatra isključivo kroz veličinu i sposobnost njezinih oružanih snaga i prihvaćanje multidisciplinarnog karaktera tog područja, imajući na umu prvorazredan cilj sustava nacionalne sigurnosti – omogućavanje nesmetanog razvoja i djelovanja državnih institucija i institucija civilnog društva.
Svoju punu zaštitu i promociju RH može doživjeti samo u sklopu zajedničkog djelovanja u različitim međunarodnim organizacijama te stoga mora i dalje ustrajati na stvaranju pretpostavki koje su potrebne za ulazak u NATO, kao jednog od najvažnijih ciljeva sigurnosne, vanjske i obrambene politike zemlje te kao garant transparentnosti i depolitizacije vojske te cjelokupnog sustava obrane za hrvatske građane.
Zalažemo se za praćenje trendova razvoja oružanih snaga koji podrazumijevaju postupnu profesionalizaciju vojske s konačnim ciljem ukidanja vojne obveze.
Međutim, trenutno je za Hrvatsku optimalno uvođenje manje vojne organizacije kompatibilne zapadnim standardima,
a potpuna profesionalizacija vojske bit će moguća tek kad RH postane članicom NATO-a.
b)Branitelji
Problemima branitelja Domovinskog rata ne može se pristupati pojedinačno na temelju parcijalnih rješenja koja ih kategoriziraju kao socijalni problem.
Temeljem objektivnog istraživanja potrebno je stvoriti sveobuhvatnu sliku o njihovu točnom broju, položaju i problemima te na bazi takvog uvida formirati detaljne strategije njihove potpune društvene reintegracije, kroz sustav prekvalifikacija, školovanja, podrške pri zapošljavanju i poduzetništvu i ostalih načina njihova uključivanja u aktivni društveni život.
Institucije invalidnina i mirovina trebaju se primjenjivati tek u krajnjem slučaju radne nesposobnosti, a invalidnost je potrebno posebno kategorizirati.
Status branitelja dragovoljaca potrebno je pravno-formalno odvojiti od statusa mobiliziranih branitelja.
Polazeći od stava da je pravedno dodijeljena pomoć ponos i čast svakom branitelju, HNS se zalaže da podaci o dodjeli mirovina, stanova, kredita i ostalih vidova pomoći budu javni.
c)Mladi
Mladi u dobi od 18 do 30 godina danas su u Hrvatskoj u nepovoljnom položaju.
Susreću se, prije svega, s problemima pri zapošljavanju i rješavanju stambenog pitanja.
Istodobno njihov društveni i politički utjecaj je zanemariv te upravo oni najviše osjećaju posljedice i slabosti obrazovnog sustava koji nije usklađen s potrebama društva i obrazovnim standardima naprednih zemalja EU.
S ciljem poboljšanja socio-ekonomskog položaja mladih, HNS će se posebno zalagati za:
-poticanje i izgradnju poduzetničkog duha mladih kroz formiranje posebnog sustava potpore mladim poduzetnicima
te pokretanje niza projekata usmjerenih na zapošljavanje mladih;
-nastavak realizacije Programa poticane stanogradnje;
-reformu sustava znanosti i visokog školstva prema standardima razvijenih zemalja EU;
-ubrzano strukturno prilagođavanje standardima EU, što će omogućiti veću mobilnost mladih u zapošljavanju i obrazovanju;
-pomlađivanje sustava javne uprave kroz zapošljavanje mladih, sposobnih i odgovornih stručnjaka;
-informiranje mladih o njihovim pravima, uključujući i pravo da biraju i budu birani na izborima;
-izgradnju povjerenja između mladih i društvenih i političkih institucija kroz veću uključenost mladih u procese društvenog odlučivanja i njihov veći utjecaj na političke procese na svim razinama;
-edukativne programe u cilju suzbijanja zloupotrebe psihoaktivnih droga te promocije zdravih stilova života.
d)Sport
Postojeći zakonski propisi kojima se u Hrvatskoj uređuje sportska djelatnost u najvećoj mjeri ne odgovaraju potrebama suvremenog sporta.
Niz značajnih pitanja sporta važećim propisima je zanemareno ili neprikladno uređeno.
HNS se zalaže za izmjene postojećeg ili donošenje novog Zakona o športu, s posebnim naglaskom na: -suradnju i jasno definiranje nadležnosti između vladinih i nevladinih tijela sporta;
-aktivno stvaranje partnerstva u Europi;
-definiranje i razgraničenje amaterskog i profesionalnog sporta, odnosno amaterskih i profesionalnih klubova.
Postojeća situacija dovodi do mnogih nesporazuma te pogoduje širenju raznih negativnosti u sportu;
-bolju regulativu stručnih poslova u sportu, odnosno precizno zakonsko definiranje Kineziološkog fakulteta kao jedine ustanove koja vrši izobrazbu i osposobljavanje kadrova u sportu;
-definiranje uvjeta pod kojim se obavlja sportska djelatnost i pružanje usluga u sportu.
Ovo je posebno važno zbog mogućnosti otvaranja novih radnih mjesta, samozapošljavanja, posebice zbog velike nezaposlenosti stručnog kadra u sportu i kineziologiji;
-rješavanje statusa školskog sporta, odnosno sporta djece i mladeži kao baze amaterskog, a potom i profesionalnog sporta.
Neriješeno je niz pitanja, što stvara pravne probleme (statusi, registracija, pitanje školskih sportskih saveza), a kod mogućnosti sponzorstava, doniranja i drugih oblika financiranja školskih klubova postojeći propisi poprilično su rigidni;
-uvođenje pojma sportske rekreacije pod krilaticom „Sport za sve“ u zakonske propise te stvaranje uvjeta za izgradnju većeg broja sportskih objekata s ciljem povećanja sportske aktivnosti građana;
-bolju zaštitu sportaša i bolju regulaciju doping kontrole.
e)Religijska suradnja i tolerancija
HNS se zalaže za potpunu vjersku slobodu, te za međureligijsku suradnju, dijalog i toleranciju.
Religija i vjera individualno su i intimno iskustvo duhovnosti, a vjerske zajednice nisu samo zajednice vjernika već i društvene institucije u čijoj je naravi promicanje i održavanje pojedinih religijskih ustanova.
Ulogu vjerskih zajednica HNS sagledava u njihovu doprinosu nastojanjima da se u društvu eliminiraju svi oblici netolerancije i diskriminacije bazirane na religiji, vjerovanju ili nepripadanju nijednoj vjerskoj opciji te u promicanju ekumenizma kao aktivnog traženja zajedništva i nastojanja za suradnjom s drukčiji religijskim sustavima te s ljudima koji nemaju religijskog ili vjerskog senzibiliteta.
Posebno se zalažemo za stvaranje uvjeta za promoviranje etničkog, kulturnog, lingvističkog i religijskog identiteta manjina.
ZA JAKU HRVATSKU SREDNJE KLASE
Navedeni politički ciljevi za koje se treba zalagati u navedenom razdoblju temelj su jačanja i razvijanja srednje klase.
U Hrvatskoj su dominantne tri grupacije građana: oni koji i ekonomski i po svojim vrijednostima pripadaju srednjoj klasi; oni koji su zbog loše ekonomske situacije osiromašili, ali sebe vide kao pripadnike srednje klase i dijele njezine vrijednosti; oni koji samo ne očekuju da će dosegnuti razinu srednje klase, ali žele za svoju djecu osigurati tu razinu kvalitete života.
Jaka srednja klasa znači stabilnu i prosperitetnu državu, dinamičnu ekonomiju, visoki stupanj i slobodu znanstvenog i kulturnog stvaralaštva i svijest o neotuđivom dostojanstvu i slobodi građanina.
Zato je zajednički nazivnik razvojnih i političkih ciljeva za Hrvatsku stvaranje jake i stabilne srednje klase.
GOSPODARSKI PROGRAM
HRVATSKE NARODNE STRANKE
2004. – 2008.
1. UPROPAŠTENE ŠANSE
Proces tranzicije hrvatskog gospodarstva nije karakterizirala postepenost cjelovitog restrukturiranja i na toj osnovi povećavanja gospodarske djelotvornosti, akumulativnosti i profitabilnosti, uz korištenje prednosti začetaka tržišnih odnosa, relativno razvijenog managementa i elemenata radničkog dioničarstva razvijenih kroz eksperiment radničkog samoupravljanja.
Umjesto restrukturiranja, uslijedili su procesi destruiranja gušenja i gašenja brojnih poduzeća, te njihovog svođenja na vrijednost nekretnina, što je uslijedilo kao logična posljedica limita sposobnosti politički, prijateljski i rođački podobnih s kojima je uspostavljena umjesto društvene nova privatna vlasnička struktura.
Posljedica kontinuiteta ovakve politike HDZ-ovih vlada, dovela je do masovnih stečajeva ili lažne zaposlenosti, naglog povećavanja broja nezaposlenih, te sve izraženijeg fenomena nelikvidnosti i deindustrijalizacije.
Industrijska se proizvodnja gotovo prepolovila, a deficiti u trgovinskoj bilanci od godine do godine postojali su sve veći.
Ekonomska je politika pomiješala ciljeve i uvjete razvitka.
Politika stabilizacije ostvarivala se tako kao da makroekonomska stabilnost nije uvjet nego cilj.
Kao dimna zavjesa za prvobitnu akumulaciju korištene su teze neoliberalizma sprovođene kroz mafiokracijski sustav na krilima vlasti od vrha do dna.
Uz sve druge, suštinski argument protiv primjene tržišnog neoliberalizma u tranzicijskim zemljama je činjenica nepostojanja ili postojanja samo elemenata samog tržišta, čega je Slovenija u procesu tranzicije bila svjesna i primjereno tome u općem interesu tranziciju i vodila, a izrazito negativni efekti vidljivi su u Hrvatskoj.
Dogodilo se, dakle, sve ono što se moralo dogoditi na osnovi nekritičke primjene ekonomskog neoliberalizma.
Pojavile su se teške deformacije u makroekonomski i makroekonomskom okruženju.
One se odnose i na organizirani kriminal i mafiokraciju, i na funkciju pravne države i vladavinu prava, i na djelovanje sudstva,
i na funkciju socijalne države i ostvarivanja nečala socijalne pravde.
Istraživanja Svjetske banke pokazala su da Hrvatska pripada državama sa najvećim socijalnim razlikama.
Sintetički izraz svih deformacija (posebno onih koje su povezane s tajkunskom privatizacijom i pogrešnom razinom stabilizacije) dominacija je takvog modela privređivanja koji se zasniva na razvitku trgovine i na ekspanziji uvoza, umjesto na razvijanju proizvodnje i ekspanziji izvoza.
Sve u svemu, u uvjetima u kojima je ekonomija potpuno prepuštena nekritičnoj primjeni ekonomskog neoliberalizma, zavladao je slijedom ekonomske logike divlji kapitalizam i tržišni fundamentalizam.
2. POSLJEDICE
Hrvatska je iz potencijalno društva blagostanja i jednakih šansi pretvorena u društvo raslojeno ne samo po socijalnom i pravnom statusu svojih građana, već i po mjestu života i rada.
Posljedice promašene gospodarske politike potencirane su i produbljivanjem regionalnih razvoja.
Rat je bio i stvarni razlog ali i alibi za potpunu centralizaciju i metropolizaciju zemlje, što nas uz socijalne razlike najsiromašnijih i najbogatijih slojeva društva u omjeru 1:7,3 (omjer 10% učešća u dohotku, 10% najbogatijih i najsiromašnijih stanovnika),
dovodi i do regionalnih razlika u bruto društvenom dohotku 1:19.
Slovenski omjer je primjerice 1:5,8, Češki 1:5,2. Finski 1:5,1.
3. INTERMECO
Zaustavljanje negativnih procesa od 2000. do 2003. očigledno je bio samo kratki predah u realizaciji koncepta prebacivanja društvenih bogatstva u ruke političkih podobnika (afera Questus - Sunčani Hvar).
Djelomično nametnuvši bitne elemente svog koncepta razvoja gospodarstva koalicionoj vladi 2000.-2004. svjesni odgovornosti države za gospodarski razvitak, bitno smo utjecali na odluku o neodgodivom plaćanju 9,6 mil. dospjelog duga države,
i time razbijanje zatvorenog kruga korupcije i nelikvidnosti, zaustavljanje bujanja korupcije uvođenjem obveznih javnih natječaja.
Pokretanjem kapitalnih investicija u infrastrukturi i stanogradnji omogućili smo snažan rast i ozdravljenje realnog sektora privrede, posebno u sektoru građevinarstva od -12% 2000. g. do +28% rasta  2003. g., prekid trenda rasta nezaposlenosti i promjenu ka rastu zaposlenosti, stvorili temelje i budućeg rasta gospodarstva, ali i smanjenja neujednačenog regionalnog razvoja.
Sve to zajedno nije bilo dovoljno ni dovoljno cjelovito, jer Hrvatska se i danas nalazi pred nizom pitanja izazova vezanih za strategiju gospodarskog razvoja, a nažalost sasvim je sigurno da će se i buduća vlada nakon odlaska sadašnje naći pred još ozbiljnijim izazovima.
4. STANJE GOSPODARSTVA DANAS
Kretanje u dobrom smjeru prošle vlade sa povremenim krivim koracima, promijenjen je ponovno u destrukciju i nazadovanje zahvaljujući i nametanju krivih pitanja kao ključnih za budućnost zemlje, uz neizbježno dobivanje potpuno promašenih odgovora.
Naime, kao ključno pitanje otvara se tema zaduženosti zemlje pri čemu se zbog najprizemnijih politikantskih razloga zbraja i osobna i javna potrošnja i investicije.
Na to se uz javnosti nametnutu konstataciju o opasnoj prezaduženosti daje odgovor kroz zaustavljanje investicionih projekata države (željeznice, ceste i djelomično autoceste), uz istovremeno zaustavljanje kapitalnih investicija financiranja sredstvima građana (POS).
S jedne strane nesposobnost za osmišljavanje razvoja, s druge želja da se spriječe pozitivni efekti u javnosti projekata koje je pokrenula prošla vlada (POS), a s treće nužnost preusmjeravanja budžetskih sredstava za kupovinu opstanka na vlasti (mirovine, otkup društvenih stanova u sporazumu sa SDSS-om), dovode nas u poziciju da se minimalno potrebni prosječni rast BDP sa 5% svodi na 3,5%, što nas sa vrha tranzicijskih zemlja svrstava na začelje, pri čemu se investicijska sredstva prebacuju u javnu potrošnju, čime se zatvara već viđeni HDZ krug upropaštavanja gospodarstva iz perioda do 2000.
Istovremeno Hrvatskoj javnosti mnogi domaći analitičari već dulje vrijeme prenose dosta pesimističnu sliku o rastu gospodarstva i o izgledima vanjskog sektora.
Prema jednom rasprostranjenom mišljenju, brzi rast bankarskih kredita domaćinstvima i zaduživanje države za infrastrukturne projekte doveli su do neodrživog rasta domaće potražnje i uvoza.
U isto vrijeme se tvrdi kako su rezultati hrvatskog izvoza tijekom proteklog desetljeća poražavajući, što zbog precijenjenog ili "precijenjenog" tečaja, što zbog nedostatka izvozne strategije i propale privatizacije i restrukturiranja poduzeća.
Takav neuravnoteženi rast, tvrdi se dalje, doveo je do golemog deficita platne bilance i do neodrživog porasta vanjskog duga i duga javnog sektora.
Prema tom stajalištu, platnobilančna kriza je manje-više neizbježna, pristupila Hrvatsko uskoro EU ili ne.
Međutim, suprotno uvriježenom mišljenju, uloga osobne potrošnje kao izvora rasta nije se posljednjih godina znatnije povećala, a udio potrošnje u BDP-u još nije dosegao razinu koja se smatra normalnom za stupanj ekonomskog razvoja na kojemu se Hrvatska nalazi.
No još je važnije da su investicije ojačale, a njihova se struktura poboljšala, dok u periodu 2000. -2003. javna potrošnja više nije glavni izvor rasta.
Mogu se jasno primijetiti promjene u izvorima rasta u razdoblju 1995-2000. godine, te u razdoblju nakon 2001. godine.
Dok je uloga osobne potrošnje kao izvora rasta prosječno ostala manje-više nepromijenjena, uloga javne potrošnje u poticanju rasta znatno se smanjila nakon 2001. godine.
Druga je pozitivna promjena snažan oporavak investicija nakon 2001. godine, posebno nakon negativnog doprinosa rastu BPD-u 1999. i 2000. godine.
Zapravo, udio osobne potrošnje u prvoj polovici 2003. godine (oko 61% BDP-a) bio je niži nego li 1995. godine (64% BDP-a).
Za usporedbu, prosječni udio osobne potrošnje u BDP-u u 23 najveće zemlje s tržištima u nastajanju tijekom 1980-2002. godine bio je 73% u Češkoj, Mađarskoj i Poljskoj, od 71-75%.
Dakle, može se tvrditi da osobna potrošnja tek treba dosegnuti razinu koja je normalna za stupanj ekonomskog razvoja na kojemu se Hrvatska trenutačno nalazi.
Grafikon jasno pokazuje da je nakon 1999. godine naglo pao udio javne potrošnje u BDP-u, te da je udio investicija znatno porastao.
Udio investicija u Hrvatskoj (oko 25% BDP-a 2002. godine) jednak je prosjeku 23 najveće zemlje s tržištima u nastajanju između 1994. i 2002. godine, no niži je od onoga u naprednijim tranzicijskim zemljama i novim tržišnim privredama, gdje investicije čine 28-33% BDP-a.
Dakle, može se očekivati da će se tijekom daljnjeg razvoja stopa investiranja u Hrvatskoj povećati, a ne smanjiti.
Isto tako udio plasmana u bankarskom sustavu, koji ne donose prihod pao je nakon 1999. godine za polovicu, zadržan je visok omjer adekvatnosti kapitala (oko 20%, rezervacije za gubitke povećane su na 86%  plasmana koji ne donose prihod (druga najveća razina u regiji - Slovenija npr. 39,1), a prinos na aktivu više je nego udvostručen.
Usto je poboljšana likvidnost poslovnih banaka: omjer primarne likvidnosti (omjer visokolikvidne aktive prema depozitima koji čine osnovicu obvezne rezerve) povećan je s 1,3% krajem 1999. godine na 3,3% u svibnju 2003. godine.
Neto potraživanja od države, koja su u Hrvatskoj beznačajna, kreću se od 20% ukupnih kredita u Češkoj i Sloveniji, do 48% u Slovačkoj.
Nadalje, treba istaknuti da je Hrvatska jedina zemlja u regiji čija struktura kredita poslovnih banaka nalikuje na ono u zrelim tržišnim gospodarstvima.
Udio kredita domaćinstvima u ukupnim bankarskim kreditima u Hrvatskoj iznosi 45%, što je neusporedivo najviše u regiji - krediti domaćinstvima premašili su 20% ukupnih kredita samo u Poljskoj i Sloveniji.
Štoviše, Hrvatska je jedina zemlja u regiji u kojoj je fond kredita domaćinstvima veći od fonda kredita poduzećima.
Sa stanovišta sigurnosti naplate naplaćenost kredita danih građanima u Hrvatskoj je iznad 95%, u Njemačkoj 95%, a u SAD 93%.
Sa stanovišta deficita platne bilance trenutačno ne postoji koncenzus ni o kritičnoj veličini deficita ni o njegovoj korisnosti kao pokazatelju potencijalnih kriza devizne likvidnosti.
Neko se vrijeme smatralo da deficit tekućeg računa platne bilance nije važan ako odražava isključivo deficite privatnog sektora, tj. ako javni sektor uredno pokriva svoje financijske obveze.
Danas neki ekonomisti smatraju da deficit tekućeg računa, kada dosegne određenu kritičnu razinu, postoje razlog za zbrinutost bez obzira na to je li njegov domaći pandan deficit javnoga ili privatnog sektora.
Drugi smatraju da deficit može narasti i iznad takve "kritične" razine a da ne dođe do poremećaja.
Većina zemalja središnje i istočne Europe ostvaruje velike deficite tekućeg računa platne bilance još od početka tranzicije.
Ti se deficiti mogu i očekivati u zemljama u procesu dostizanja razvijenih zemalja jer su domaće investicije u takvim zemljama obično veće od domaće štednje uz posebno problematičnu ročnost, naročito za dugoročno financiranje krupnih infrastrukturnih projekata.
U razdoblju od 1994. do 2002. godine Hrvatska je imala nešto veći deficit (5% BDP-a - regija 4,5%) i veću varijabilnost deficita od regionalnog prosjeka.
Najveći deficit a i rast imale su baltičke zemlje, u prosjeku gotovo 7% BDP-a.
Jasno je dakle, da ključno pitanje koje se postavlja nije visina deficita nego u što se deficit troši.
Kod odgovora na to pitanje problem održivosti tekućeg računa platne bilance u drugom roku nije prevelika osobna potrošnja nego preveliko oslanjanje hrvatskoga gospodarstva na uvoz različitih intermedijarnih proizvoda za potrebe industrije i uslužnih djelatnosti.
Nakon 1994. godine u strukturi hrvatskog uvoza sirovine i reprodukcijski proizvodi čine polovicu ukupnog uvoza (od čega je udio uvoza energije oko 15%), investicijska dobra oko 30%, a dobra za osobnu potrošnju umjerenih 20%.
Kako se glavni proizvođači reprodukcijskih dobara obično mala i srednja poduzeća, najčešće u suradnji s inozemnim partnerima, proizlazi da su brži razvoj sektora malih i srednjih poduzeća i prihvaćanje načela specijalizacije i globalizacije proizvodnje nužni za postizanje dugoročno održivog rasta.
5. CILJEVI
Vjerojatno ne samo za gospodarstvo koje mora sustizati razvijenije od sebe, vrijedi pravilo da je od precjenjivanja vlastitih sposobnosti opasnije samo njihovo podcjenjivanje.
Razumijevanje uloge države i jasni ciljevi mogu dovesti do horizontalnih i vertikalnih mjera koje je nužno sprovoditi da bi se ciljevi postigli.
U periodu od 2004. - 2008. prosječni pravedni godišnji rast GDP 6,5% uz omogućavanje ne samo rasta produktivnosti i konkurentnosti
već i rast zaposlenosti sa smanjenjem broja nezaposlenih na burzi na 180 000 do 2008. godine.
Sve to nužno je ostvarivati uz drastično manje nejednakosti u raspodjeli dohotka (sa 1 : 7,3  na 1: 5,3),
te uravnoteženijem regionalnom razvoju (sa 1:19 na 1: 6),
a uz očuvanje kvalitete prirodnih resursa i produženjem očekivanog životnog vijeka i smanjenje vjerojatnosti smrti do 60 godina sa 14,5% na 10%.
6. ULOGA DRŽAVE
Umjesto da se pokušava razraditi neka sveobuhvatna izvozna strategija ili industrijska politika, za zdrav ekonomski razvoj bilo bi mnogo važnije poticati domaću konkurenciju i tradicionalnu, tj. ograničenu ekonomsku ulogu države.
Ta se uloga prije svega ogledala u efikasnom zakonodavnom i sudskom sustavu,
te transparentnom nadzoru tržišnog natjecanja,
u solidnoj privrednoj infrastrukturi,
modernom obrazovnom sustavu
i pružanju socijalne zaštite onim segmentima stanovništva koji se ne mogu osloniti na tržišne ili im takvo oslanjanje ne osigurava društveno prihvatljiv životni standard.
Nadalje, kao što je već naznačeno, važna je uloga javnog sektora u razvoju vanjskotrgovinske infrastrukture, posebno u poboljšanju pristupa malih i srednjih poduzeća međunarodnim tržištima.
Sudeći prema iskustvima zemalja članica EU-a i uspješnih tranzicijskih gospodarstava, upravo bi takva razvojna orijentacija najviše pomogla razvoju izvoznih industrija i ujedno pridonijela naporima Hrvatske u približavanju EU.
Uz tradicionalnu uloga države puno je važnija upravo u prepoznavanju izvora rasta i značaja domaće potražnje na određenoj razini razvoja zemlje i formiranja stvarnog tržišta, na čemu smo upravo insistirali u programu iz 2000. godine,
a danas realizacijom autocesta posebno u funkciji izvoza kroz turizam,
dok je pred nama i trajna supstitucija dijela uvoza energije realizacijom niza hidrocentrala na Savi
uz istovremeno poticanje snažnog gospodarskog rasta izgradnjom objekata koji uključuju 80% domaćeg znanja, rada i materijala.
U kontekstu ulaska u EU uloga država je najvidljivija u jasnom definiranju poljoprivredne politike.
Jedan od glavnih prioriteta Republike Hrvatske mora biti priprema i prilagodba sektora poljoprivrede, šumarstva i ribarstva za ulazak u EU, kako bi ostale članice hrvatsku poljoprivredu doživjele kao partnersku koje će svojim posebnostima i kakvoćom dopuniti i obogatiti europsku ponudu prehrambenih proizvoda.
Osnovni problem u gospodarenju poljoprivrednim potencijalima su sitna i neučinkovita gospodarstva koja veličinom, a posebno učinkovitošću zaostaju za gospodarstvima članica EU deset do petnaest puta.
Stoga okrupnjavanje i uređenje posjeda treba postati imperativ poljoprivredne politike pri čemu je i ovdje posebno važno sređivanje zemljišnih knjiga te izmjena Zakona o nasljeđivanju.
Posebno važna tema koja do danas nije ni dotaknuta, je sposobnost korištenja monetarnog suvereniteta.
Praćenje nominalnog rasta BDP tečajem kune, pretvorili bi slabost hrvatskog gospodarstva u prednost u vremenu do ulaska u EMU i preuzimanja eura, ne ugrožavajući istovremeno ni poziciju građana ni uvoznika, kao ni stabilnost bankarskog sustava.
Pri formiranju tečaja nužno je isključiti priljeve na osnovu vanjskih zaduženja.
Dakako, i ovaj je problem kao i niz drugih naglašen približavanja trenutka ulaska u EU.
Ne smijemo ponavljati grešku brkanja ciljeva i uvjeta za njihovu realizaciju, kako smo činili 90-tih, kad smo makroekonomsku stabilnosti ostvarivali kao cilj, a ne uvjet razvoja, kao ni idolatriju tržišta koje nam sve snažnije manifestira obje strane svoje prirodne medalje.
Ona bolja strana, odnosi se na činjenicu da slobodno djelovanje tržišta nagrađuje sposobne i uspješne, a kažnjava nesposobne i neuspješne.
Druga, ona manje dobra strana, odnosi se na činjenicu da je posljedica slobodnog djelovanja tržišta to da bogati postaju još bogatiji, a siromašni još siromašniji.
Slična su se proturječja ispoljavala i kod demokracije, koja u interakciji sa tržištem, omogućuje razvitak takvog građanskog društva koje osigurava ekonomsku efikasnost i gospodarsku djelotvornost, a isto tako i političku demokratičnost i ljudska prava i slobode, ali ne i automatski socijalnu pravdu i kriterije solidarnosti.
Ulazak u EU nam ne treba biti cilj, već sredstvo za izgradnju društva ljudi zadovoljnih svojim životom.
Dobar učitelj nam može biti Slovenija u kojoj je 90% ljudi zadovoljno svojim životima u odnosu na 83% EU i 67% u tranzicijskim zemljama (prema Studiji izrađenoj za europsku komisiju).
Nema lakih ni brzih rješenja, a znanje, obrazovanje i stručno osposobljavanje, te funkcioniranje institucije pravne države, su ključni generatori rasta i konkurentnosti modernih gospodarstva.
7. MJERE
Za postizanje konkretnih i mjerljivih zadanih ciljeva u malom tranzicijskom gospodarstvu kakvo je hrvatsko potrebno je sprovoditi uz mjere općeg dugoročnog jačanja državnog i gospodarskog sustava i posebno usmjerene točkaste mjere za rješavanje ključnih problema uz definiranje nositelja odgovornih i ovlaštenih za realizaciju u periodu od 2004. do 2008. godine.
Horizontalne mjere:-smanjenje vlasničkog i normativnom prisustva države
-uvođenja poreza na imovinu,
prepuštanje poreza na dohodak lokalnoj regionalnoj samoupravi,
te regionalna ravnomjerna raspodjela poreza na dobit
-povećanja pravne sigurnosti i stabilnosti (posebno na trgovačkim sudovima, te s naglaskom na zaštiti vjerovnika)
-smanjenja tereta financiranja države (profesionalna vojska, autsorsing u javnoj upravi i dr.)
-povećanja protočnosti radne snage u upravi i privredi
-podizanja razine obrazovanja (posebno VSS)
Vertikalne mjere:-kroz fonda za kompenzaciju u centralnom državnom budžetu, subvencionirati budžete JLS do razine prosječnog budžetskog prihoda po stanovniku
-u roku od četiri godine potpuno završiti projekt sređivanja gruntovnice i katastra sa mogućnosti trenutačnih transakcija elektronskim putem
-donijeti zakon o vlasničkom preuzimanju putem državnog fonda zemljišta i nekretnina sa neutvrdivom ili teško utvrdivom vlasničkom strukturom
-usvojiti odgovarajući zakonodavni okvir i osposobniti USKOK i druge institucije za radikalno čišćenje korupcije, posebno u sudstvu, zdravstvu i upravi
-formirati posebno tijelo za praćenje i usmjeravanje javne potrošnje i praćenje duga sa okvirom od 60% GDP-a investicionim okvirom od 30% GDP-a
-u roku od godinu dana privatizirati agrokomplekse uz obvezu zadržavanja cjelovitih površina
-do 2008. godine zadržati samo profitabilne tvrtke u brodogradnji i agraru
-transformacija HZZO-a u osiguravajuću kuću za osnovno zdravstveno osiguranje koja  plaća uslugu za osiguranika
-stvoriti preduvjete za 50%-tno povećanje VSS i VŠS obrazovnih građana (uključivo i infrastrukturu objekata i opreme)
-formirati mrežu one stop ureda na razini županija i države
-zakonodavno i provedbeno institucionalno (kroz agenciju) definirati obalni pojas i njegovo korištenje sa potrebnom dubinom radi zaštite strateškim i detaljnim planiranjem i mogućnošću davanja pojedinih zona uz obalni pojas samo u koncesije uz posebnu inspekcijsku službu za intervencije u slučajevima devastacije prostora
-nastaviti investicijske aktivnosti prema programu iz listopada 2000., dakle program autocesta, plinifikacije, izgradnje vodovodnog sustava, odvodnje i pročišćavanja, posebno poticati razvojne projekte HEP-a te pokrenuti razvoj željezničke mreže i realizaciju sustava deponija i spalionica
-održavati intenzitet izgradnje POS-a na 5.000 stanova godišnje
-kroz državni fond za ulaganje u nekretnine realizirati turističke komplekse uz postojeće i na vojnim i drugim državnim zemljištima, uključivo i termalne, nekoliko turističkih gradova na području pod Velebita i drugdje prema strategiji razvoja turizma, uvesti model PPP u izgradnji kapitalnih objekata od infrastrukture do objekata za javne namjene
-kroz prodaju (prvenstveno na domaćem tržištu) koncesijskih društva na izgrađenim i ne izgrađenim dionicama autocesta smanjiti dug i stvoriti novi investicioni potencijal
