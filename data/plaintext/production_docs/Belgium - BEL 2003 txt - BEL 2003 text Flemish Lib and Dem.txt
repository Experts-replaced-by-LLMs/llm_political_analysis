CONTRACT MET DE BURGER. Goedgekeurd door het VLD-Congres op 29 maart 2003.   I. WERKEN EN ONDERNEMEN.  A. Wat veranderde er onder Verhofstadt I.    1. Voor het eerst sedert vijftig jaar heeft een regering vier jaar lang geen nieuwe tekorten gemaakt. In tegenstelling tot onze buurlanden bleef in Belgie de begroting in evenwicht. 2. De jarenlange trend van belastingverhogingen werd gestopt en omgebogen. De belastingen werden met 2,5 miljard euro op jaarbasis verlaagd. De crisisbelasting, de fiscale discriminatie van het huwelijk en het kijk- en luistergeld werden afgeschaft. De registratierechten gingen omlaag. 3. Ondanks een stijging van het aantal werklozen met 30.000 het voorbije jaar, zijn er in Belgie nu 160.000 mensen meer aan het werk dan in 1998. De regering maakte het creeren van jobs goedkoper (voor een bedrag van 4 miljard euro) en verlaagde de belasting op de ondernemingen van 40 naar 34 procent. 4. Zelfstandig ondernemen kreeg voor het eerst alle aandacht en werd aantrekkelijker door een beter sociaal statuut (pensioen, ziekte, werkverlies, kinderbijslagen, arbeidsongeschiktheid, meewerkende echtgenoten). 5. De belastingdruk voor KMO's werd verlaagd van 28 procent tot 24 procent. De belastingvrije reservering van winsten voor investering werd ingevoerd. 6. De werknemersparticipatie werd ingevoerd. Voortaan kunnen loontrekkenden participeren in het kapitaal van hun bedrijf. 7. Miljoenen formulieren werden overbodig gemaakt door nieuwe elektronische databanken voor sociale aangiften en BTW, door de nieuwe kruispuntbank voor ondernemingen en de oprichting van het eenheidsloket voor bedrijven.    B. Voorstellen voor de volgen de legislatuur.  Ook in de volgende legislatuur moeten minstens 160.000 nieuwe banen worden geschapen. Nieuwe maatregelen zijn daarom noodzakelijk:  1. De toename van de sociale lastenverlaging van 4 tot minstens 5,5 miljard euro. 2. De afschaffing van de belastingen op de laagste lonen. Ook de sociale bijdragen op die lonen moeten drastisch naar omlaag. Ze moeten herleid worden tot een laag vast bedrag dat enkel nog de administratieve kosten dekt. Zo wordt het voor heel wat mensen opnieuw interessant om te werken en kunnen tienduizenden nieuwe banen worden geschapen, die nu niet bestaan of die nu in het 'zwart' worden uitgeoefend. 3. Binnen een Europees kader wordt verder geijverd voor de verlaging van 21 tot 6 procent van de BTW in de horeca en de bouwsector. Op die manier kunnen tal van nieuwe banen tot stand komen in de meest arbeidsintensieve sectoren. 4. De invoering van een plafond voor de sociale bijdragen. Deze en andere gerichte maatregelen moeten leiden tot meer hoogwaardige en creatieve banen onder meer in onderzoekscentra en laboratoria. 5. De verlaging van de sociale lasten moet worden uitgebreid tot alle vormen van deeltijdse en uitzendarbeid. De reglementering op die vormen van arbeid moet tevens worden versoepeld. 6. De verlaging van de sociale lasten die nu geldt voor werknemers boven de 57 jaar moet stelselmatig worden verlaagd tot 50 jaar. Op die manier kunnen oudere werknemers makkelijker aan een nieuwe baan geraken of zullen ze beter hun baan kunnen behouden. 7. Gepensioneerden moeten onbeperkt kunnen bijverdienen, zonder dat ze pensioen verliezen. 8. Ook studenten moeten zonder beperking het hele jaar kunnen bijklussen.  De versterking van de economie moet krachtdadig worden voortgezet. Nieuwe maatregelen moeten leiden tot het opstarten van nieuwe, kleine en middelgrote bedrijven:  1. De volgende vier jaar mag daartoe, net zoals tijdens de afgelopen legislatuur, niet een euro tekort worden opgetekend. Concreet moet tegen 2007 de schuld gedaald zijn van 101 tot 85 procent van het BBP. 2. Ook tegen datzelfde jaar 2007 moeten de reserves van het Zilverfonds verdubbeld worden (van 5 naar 10 miljard euro). Deze spaarpot tegen de vergrijzing is immers de beste waarborg om de betaling van de pensioenen ook in de toekomst veilig te stellen. 3. De huidige belastingverlaging moet volledig worden uitgevoerd zoals gepland. Hieraan mag niet alleen niet worden getornd. Vanaf 2006 is er bovendien nood aan een nieuw meerjarenplan dat tot een verdere daling van de belastingen moet leiden van dezelfde omvang. 4. Ook de belasting op bedrijven moet verder worden verlaagd door de afschaffing van de crisisbelasting. Uiteindelijk streefdoel moet een tarief in de vennootschapsbelasting zijn van maximaal 30 procent en 20 procent voor de KMO's. 5. Startende zelfstandige ondernemers moeten krediet tegen nultarief kunnen krijgen. Het participatiefonds zal daartoe worden ingeschakeld. De creatie van fondsen met specifiek risicokapitaal voor kleine en middelgrote ondernemingen zal fiscaal worden aangemoedigd. En jongeren die een bedrijf willen oprichten zullen hun wachtuitkering en/of werkloosheidsuitkering in een startkapitaal kunnen omzetten. 6. De VLD opteert voor een algemene versoepeling van de randvoorwaarden om te werken en te ondernemen, zoals de versoepeling van de arbeidsmarkt, de vestigingswetten en de openings- en sluitingsuren. 7. Tussen de overheid en de ondernemingen wordt een systeem van schuldvergelijking ingevoerd. 8. KMO's moeten de mogelijkheid krijgen om tot 25 % overuren te laten presteren, waarop de gewone sociale lasten worden betaald. 9. Tenslotte moeten ook de uiteenlopende sociale stelsels van arbeiders, bedienden en zelfstandigen worden geharmoniseerd, alsook de stelsels van deeltijds werkenden en deeltijds lerenden. Die operatie die voltooid moet kunnen worden binnen een periode van tien jaar, mag de arbeidskosten niet opdrijven. Voor de zelfstandigen moet dit leiden tot een basisbescherming (minimumpensioen, kinderbijslagen) die gelijk is aan deze van de loontrekkende, waardoor de voornaamste hinderpaal verdwijnt om van het ene naar het andere statuut over te stappen en de mensen niet langer afgeschrikt worden om een eigen zaak op te starten.   II. JUSTITIE EN VEILIGHEID A. Wat veranderde er onder Verhofstadt I.    1. De nieuwe eenheidsstructuur gaf de politie eindelijk de slagkracht om successen te boeken tegen rondzwervende criminele bendes, stadscriminaliteit, de drugsmaffia's en car- en homejackers. 2. Gerecht en politie kregen eindelijk wettelijke instrumenten om de criminaliteit beter te bestrijden: bijzondere opsporingsmethodes, DNA-analyses, betere bescherming van getuigen, toegang tot rekeningen van criminelen. 3. Rechtbanken en parketten werden klantvriendelijker met onthaalbalies. Ze werden ook efficienter, met een in plaats van dertien informaticanetwerken, bijna driehonderd nieuwe juridisch geschoolde medewerkers en een internetaansluiting en GSM voor elke magistraat. 4. Een systematische ontmanteling van drugslabo's en vernietiging van cannabisplantages werden doorgevoerd. Er kwam een harde aanpak van de drugshandel en de drugsoverlast zoals het drugstoerisme en er kwam een duidelijke drugswet met een maximale afscherming en bescherming van de minderjarigen. 5. Jonge criminelen werden opgesloten, onder meer in de jeugdgevangenis van Everberg. Hun opdrachtgevers krijgen voortaan zwaardere straffen. 6. Er kwamen duizend gevangeniscellen bij en het aantal gedetineerden onder elektronisch huisarrest verhoogde van dertig naar driehonderd. De minister van Justitie kende geen collectieve genade meer toe. Kleine criminelen kregen alternatieve straffen. 7. Slachtoffers kregen meer aandacht. Kopieren van een strafdossier - vroeger aan een euro per blad - werd veel goedkoper. Minderjarige getuigen worden thans beter beschermd. Justitiehuizen helpen de rechtzoekende met informatie. 8. Criminaliteit tegen zelfstandigen kreeg aparte aandacht, met een actieplan tegen ramkraken en winkeldiefstallen, en een verhoogde fiscale aftrek voor veiligheidsinvesteringen.    B. Voorstellen voor de volgende legislatuur.    1. De arrestatietermijn door de politie zal worden verlengd van 24 tot 48 uur. Hierdoor krijgen de onderzoekers meer tijd en meer mogelijkheden om bewijzen te verzamelen en hun aanklacht tegen verdachten hard te maken. De gearresteerde kan zich laten bijstaan door een vertrouwenspersoon. Het verhindert ook dat daders die op heterdaad worden betrapt, te snel moeten worden vrijgelaten. 2. Afpersing en drugsverkoop in het bijzonder in de buurt van en in scholen zal harder worden aangepakt door meer controle en snellere arrestaties. 3. De administratieve werklast van de politie moet verder aanzienlijk worden ingeperkt. Zo krijgen politiemensen meer tijd voor patrouillering, opsporing en misdaadbestrijding. 4. Voor lichte vergrijpen zal het elektronisch toezicht van gevangenen drastisch worden uitgebreid met minstens duizend eenheden. Daardoor komt er in de gevangenissen plaats vrij voor zware misdadigers. 5. Naast de wet op de jeugdbescherming komt er een apart jeugdsanctierecht, waardoor jonge criminelen doelgericht kunnen worden bestraft. 6. Niet-begeleide buitenlandse minderjarigen zullen verder systematisch teruggevoerd worden naar hun land van herkomst. Zo wordt verhinderd dat ze steeds weer opnieuw worden gerekruteerd door meerderjarige delinquenten. 7. Illegalen zullen verder opgespoord en eveneens stelselmatig teruggestuurd worden naar hun land van herkomst. De gerichte acties tegen bendes die zich bezighouden met mensenhandel zullen worden verder gezet. Europese afspraken moeten het politieoptreden ter zake nog doeltreffender maken. 8. De internationale samenwerking met Frankrijk tegen de Kappabendes, met Nederland tegen drugproductie en -handel, en met al onze buurlanden tegen rondtrekkende daderbendes uit Centraal-Europa zal verder worden opgedreven. 9. Bijkomende maatregelen zullen worden genomen om de achterstand bij de hoven en de rechtbanken weg te werken. Hard presterende rechters en procureurs zullen extra worden beloond. Het gerechtelijk verlof zal in functie van werklast en prestaties worden vastgelegd. 10. Een reorganisatie van het parket en van het strafprocesrecht moet de tijd van het onderzoek drastisch reduceren. Het kan niet langer dat verdachten in strafzaken jaren moeten wachten op een proces en slachtoffers op genoegdoening. Daarom moet de strafrechter in beginsel binnen het jaar na de feiten uitspraak doen. De rechter krijgt een actievere rol in de rechtspleging en de wetgeving inzake het manifest misbruik van procedures zal verder worden verstrengd. De bemiddeling in rechtszaken is een nuttig instrument om lange procedures te vermijden. 11. Ook de procedure van het snelrecht zal doeltreffender worden gemaakt door een ruimere omkadering en een uitbreiding van de feiten waarop het van toepassing is. 12. De schuldvraag moet uit de echtscheidingswetgeving worden verwijderd. Er moeten objectieve criteria worden uitgewerkt om de hoogte van de onderhoudsgelden vast te stellen. 13. Slachtoffers van een misdrijf moeten een gratis kopie kunnen krijgen van hun dossier. 14. Adoptie door koppels van gelijk geslacht moet mogelijk worden gemaakt. 15. Voor de prostitutie moet een sociaal statuut worden uitgewerkt. 16. Een gepast sociaal statuut voor de stagiairs, actief binnen de justitie, moet worden voorzien.    III. ZORG EN LEVENSKWALITEIT. A. Wat veranderde er onder Verhofstadt I.    1. De laagste pensioenen en het gewaarborgd inkomen voor senioren werden verhoogd. De toekomstige pensioenen werden beveiligd door de oprichting van het Zilverfonds en door de uitbouw van aanvullende pensioenfondsen. 2. Pensioenen, invaliditeitsuitkeringen, terugbetalingen bij ziekte en uitkeringen bij arbeidsongeschiktheid voor zelfstandigen gingen omhoog. De kinderbijslag voor het eerste kind werd gelijkgesteld met dat van de loontrekkende. Een volwaardig sociaal statuut wordt geleidelijk aan opgebouwd voor de meer dan 120.000 meewerkende echtgenoten. 3. De regering werkte een statuut voor de vrijwilligers uit. 4. De afdanking van vijftigplussers werd afgeremd met substantiele lastenverlagingen. De grenzen om bij te verdienen na het pensioen werden met ongeveer de helft opgetrokken. 5. Er werd dertig procent meer geinvesteerd in de ziekteverzekering, waardoor nieuwe behandelingen konden worden terugbetaald en het buitenland onze gezondheidszorg bewondert. Tal van maatregelen tegen misbruiken werden getroffen. 6. De maximumfactuur, waarbij de overheid de ziektekosten boven een bepaald bedrag overneemt, maakte gezondheidszorg voor iedereen betaalbaar. 7. Wie als kind of ex-echtgenoot recht heeft op onderhoudsgelden en ze niet ontvangt, kan voorschotten krijgen via de diensten van de alimentatievorderingen. 8. De veertig jaar oude fiscale discriminatie van het huwelijk werd eindelijk ongedaan gemaakt. De fiscale aftrek voor kinderopvang werd verhoogd en versterkt voor lage inkomens, alleenstaanden en eenoudergezinnen. 9. De grote rechtsonzekerheid rond zonevreemde woningen, bedrijven en sportterreinen werd opgeheven. 10. De verkeersveiligheid werd verhoogd door het opdrijven van de controles en een grondige aanpassing van het verkeersreglement ter bescherming van de zwakke weggebruiker. Het aantal verkeersslachtoffers daalt. 11. Het nieuw opgerichte Voedselagentschap voert de scherpste controles uit en staat ervoor garant dat voortaan de Belgische voedingsbedrijven tot de best gecontroleerde ter wereld behoren. 12. De ecotaksen werden omgevormd tot ecoboni om de consument tot milieuvriendelijk gedrag aan te sporen. Op dezelfde manier werden de verkeersbelastingen herschikt, onder meer ter aanmoediging van het LPG-gebruik.    B. Voorstellen voor de volgende legislatuur.    1. De omvorming van het tijdskrediet tot een stelsel van tijdsparen: wie tijdelijk meer werkt spaart zo voor langere rustperiodes in zijn beroepsloopbaan. Die maatregel zal er samen met de uitbreiding van de lastenverlaging naar deeltijdse arbeid voor zorgen dat het combineren van gezin en werk een heel stuk aantrekkelijker wordt. Het systeem van het tijdsparen mag de pensioenrechten niet aantasten. Uitbolbanen moeten worden veralgemeend naar analogie met de zorgsector, en moeten progressief het huidige systeem van brugpensioenen vervangen en omvormen. 2. Met hetzelfde doel voor ogen moeten de voordelen van de belastinghervorming ook volledig worden doorgetrokken naar de alleenstaande ouder. 3. Wil men iedereen de beste gezondheidszorgen garanderen dan moeten de middelen in de ziekteverzekering mee evolueren met de nieuwe behoeften. Concreet zullen ze sneller moeten stijgen dan de toename van de welvaart. Daarom ook dat de strijd tegen de misbruiken verder moet worden opgedreven. Wat hierdoor wordt gespaard, wordt bijkomend in de gezondheidszorg geinvesteerd. Een efficientere besteding maakt het immers mogelijk om de groeiende vraag naar meer middelen in overeenstemming te brengen met de budgettaire mogelijkheden. Ook moet een algemene toegang tot de gezondheidszorg op pluralistische basis worden gegarandeerd. 4. De gezondheidszorgen, net zoals de kinderbijslagen, moeten in toenemende mate gefinancierd worden vanuit de algemene middelen. 5. De verzekering tegen kleine risico's moet veralgemeend worden. De maximumfactuur moet ook voor de zelfstandigen volledig van toepassing worden. En een soepele vervangingsregeling voor zieke of zwangere zelfstandigen moet worden uitgewerkt. 6. Het beleid moet verder de eerstelijnsgeneeskunde en eerstelijnszorg ondersteunen en herwaarderen, met name de zelfstandige zorgverstrekker. Daarom moeten huisartsen onder meer verlost worden van overbodige formulieren en administratieve rompslomp, zodat ze meer tijd kunnen besteden aan hun patienten. 7. Naast de verdubbeling van de reserves opgebouwd in het kader van het Zilverfonds, dienen de wettelijke beperkingen op de aanvullende pensioenen verder afgebouwd te worden. Ook de bedragen voor fiscale aftrek van het individueel pensioensparen moeten omhoog. 8. Mensen die hun ouders thuis op- vangen, moeten de kosten fiscaal kunnen aftrekken. Zo stimuleren we een opvang van bejaarden in hun vertrouwde omgeving, via een activering van de thuiszorg. 9. De fiscale aftrek voor kinderopvang dient te worden uitgebreid tot de leeftijd van 12 jaar en het maximumbedrag moet worden verhoogd. 10. Er wordt meer geinvesteerd in opvang van gehandicapten in instellingen zodat de wachttijden drastisch verkorten. Mensen die gehandicapten thuis opvangen, krijgen hiervoor bijkomende ondersteuning door een fiscale aftrek. Er moet ook een fiscaal regime voor mantelzorg komen. 11. De files moeten worden aangepakt door een versnelde uitvoering van de werken aan de zogenaamde missing links. Vrachtwagens horen voortaan op autowegen enkel op de rechterrijstrook thuis. Voorstadnetten van openbaar vervoer moeten snel worden uitgebouwd waardoor de stedelijke gebieden worden ontlast. De gewesten moeten pendelparkings aanleggen met in de nabijheid de mogelijkheid voor bedrijven tot het creeren van satellietkantoren. Dit moet fiscaal worden gestimuleerd. 12. De spoorwegen moeten daarbij efficienter worden door de infrastructuur en de uitbating van de lijnen afzonderlijk te beheren. Voor de regionale verbindingen komt er een nauwe samenwerking met het busvervoer. En om de investeringen beter te laten aansluiten op de reele behoeften, worden de deelstaten bevoegd voor de infrastructuur. 13. Verkeersveiligheid blijft een belangrijke prioriteit. Het aantal verkeersslachtoffers op onze wegen moet verder naar omlaag door verder doorgedreven preventie, door het verder aanhouden van de versterkte controles en een veiligere inrichting van de wegen. Initiatieven zoals fuiftaxi's en specifieke maatregelen voor jongeren moeten gestimuleerd worden. 14. Ook telewerken en thuiswerk zal krachtig worden aangemoedigd, via een hogere fiscale aftrek van de beroepskosten voor de werknemer (telefoonkosten, deel van huurwaarde van de woning, informatica) en door een specifieke verlaging van de sociale bijdragen voor de werkgever. 15. Elk jong gezin moet de kans krijgen om een eigen woning te verwerven. Daarom moet het aantal beschikbare en betaalbare bouwgronden naar omhoog. De renovatie en het herbouwen van oude woningen wordt fiscaal aantrekkelijker. Met een bijzonder waarborgfonds worden de leningen voor jonge gezinnen goedkoper. 16. De VLD onderschrijft onverkort de Kyoto-doelstellingen, die nodig zijn om het broeikaseffect terug te dringen en een rampzalige klimaatwijziging tegen te gaan. Die doelstellingen moeten worden gerealiseerd zonder de slagkracht van onze industrie aan te tasten. 17. Inzake milieu moet een sanctiebeleid voorbehouden blijven voor overtreders; voor gedragswijzigingen op milieuvlak worden stimuli gehanteerd.    IV. SAMENLEVING, INBURGERING EN GOED BESTUUR.    A. Wat veranderde er onder Verhofstadt I.    1. Het aantal asielzoekers werd tot een derde teruggebracht, door de afschaffing van de financiele steun en een effectief terugkeerbeleid. 2. In de immigratiekwestie werd, zonder taboes, een consequente lijn gevolgd. De voorwaarden om hier te komen wonen werden vastgelegd. Om de deelname van allochtonen aan het politieke leven te vergroten, werd niet geopteerd voor het invoeren van gemeentelijk stemrecht, maar voor het verruimen van de mogelijkheden tot naturalisatie. Extremistische groepen als de Arabisch-Europese Liga werden nadrukkelijk afgewezen. Asielzoekers die door het jarenlang fout beleid geen uitsluitsel kregen over hun lot, kregen een kans op regularisatie. 3. Diepmenselijke vraagstukken die jarenlang werden genegeerd, zoals euthanasie, het homohuwelijk en het partnergeweld kregen een wettelijke regeling. 4. De gelijkheid van man en vrouw werd in de grondwet ingeschreven. 5. Er kwam ook een duurzame oplossing voor de terugkeer van kinderen die na een scheiding naar het buitenland werden ontvoerd. 6. Het adopteren van kinderen kreeg een nieuwe procedure waarbij komaf werd gemaakt met iedere betutteling. 7. Voor de Belgische slachtoffers van de holocaust en hun nabestaanden kwam er eindelijk een regeling over de teruggave van gestolen joodse goederen. 8. Meer in het algemeen werd de werking van de overheid grondig gemoderniseerd en geprofessionaliseerd via depolitisering, objectieve examens en e-government.    B. Voorstellen voor de volgende legislatuur.    1. De invoering van scherpere controles op de kandidaten die via de naturalisatie de Belgische nationaliteit wensen te bekomen. Ook misbruik van gezinshereniging als middel om toegang tot het grondgebied te verkrijgen, zal worden tegengegaan. Stemrecht blijft hoe dan ook verbonden aan het verwerven van de nationaliteit. Als gesprekspartner en om de beleidsthema's te adviseren, wordt een overlegcentrum opgericht, waarin de migrantengemeenschappen vertegenwoordigd zijn. Op beleidsvlak dient er een enkel aanspreekpunt voor de integratieproblematiek te zijn. 2. Allochtonen zullen beter worden geholpen bij hun integratie door onder meer een verplichte veralgemeende inburgering van de nieuwkomers. De opleidingsmogelijkheden zullen daarbij worden uitgebreid. Een weigering tot opleiding of inburgering kan gevolgen voor de betrokkene hebben. Zo zal het bij een werkloze uitkeringstrekker beschouwd worden als werkweigering. 3. Het kleuteronderwijs wordt verplicht vanaf de leeftijd van 3 jaar. 4. Gedwongen huwelijken moeten kordaat worden tegengegaan. Scheiding van kerk en staat, vrijheid van meningsuiting en de gelijkwaardigheid van man en vrouw blijven de uitgangspunten waaraan iedereen zich dient te houden. Verstoting van vrouwen mag niet erkend worden in Belgie. 5. De overheid moet daarom verenigingen stimuleren die op een actieve manier autochtonen en migranten bij elkaar brengen. Elke steun aan organisaties die de integratie van migranten bemoeilijken of een vrouwonvriendelijke cultuur bestendigen, is uit den boze. 6. Rituele slachtingen moeten maximaal worden verzoend met het dierenwelzijn. 7. De burger moet de kans krijgen voorstellen voor administratieve vereenvoudiging of klachten omtrent overdreven reglementering te uiten via een klachtenbank van de overheid langs een publieke website, die systematisch wordt opgevolgd door een bevoegd minister en een bijzondere parlementaire commissie. 8. Spoor en Post moeten een contract met de klant sluiten waarin op eenvoudige wijze de terugbetaling verzekerd wordt bij het niet nakomen van de beloofde dienstverlening (vertragingen op de trein, brief te laat bezorgd ...). Een gebruikershandvest voor de overheidsbedrijven moet duidelijke criteria voor alle aspecten van de dienstverlening vastleggen. 9. De staat moet verder worden omgebouwd tot een glazen huis waarin iedereen de documenten kan opvragen die op hem of haar betrekking hebben. Om de toegankelijkheid van de publieke diensten te verhogen, moeten de openingsuren aangepast zijn aan de noden van de burger. 10. Loontrekkenden krijgen voortaan een vooraf ingevulde belastingbrief die ze kunnen corrigeren of aanvullen. Vanaf 2004 zal die online beschikbaar zijn. 11. De bureaucratie en administratieve overlast moeten verder worden ingeperkt. De bestaande administratieve belasting moet verminderen en er mag geen papierwerk bijkomen. Die doelstelling moet worden bereikt via een effectieve toetsing van elke nieuwe regeringsbeslissing.    V. VLAANDEREN, BELGIE, EUROPA EN DE REST VAN DE WERELD.    A. Wat veranderde er onder Verhofstadt I.    1. De politieke vernieuwing werd opgestart. De lijststem werd ingeperkt. Provinciale kieskringen werd uitgetekend waardoor een einde kwam aan de ondemocratische apparentering bij de toewijzing van de zetels. De invoering van de rechtstreekse verkiezing van de burgemeester is in volle voorbereiding. 2. De tegenstellingen tussen Vlamingen en Walen werden zakelijk en volwassen aangepakt. Daardoor kwam een staatshervorming tot stand die Vlaanderen nieuwe bevoegdheden gaf (meer fiscale autonomie, landbouw, export, bevoegdheid over gemeenten en provincies). 3. Ons land bracht met de Verklaring van Laken tijdens het Belgisch voorzitterschap in 2001 de hervorming van de Europese Unie in een stroomversnelling en startte de Europese Conventie. 4. Belgie staat terug op de wereldkaart. Ons land speelde een zeer actieve rol als bemiddelaar in de oorlog in Centraal-Afrika en verdedigt moedig alle kansen voor de vrede in de kwestie Irak. 5. De dertig jaar oude belofte om het budget voor ontwikkelingssamenwerking te verhogen werd eindelijk gerealiseerd. Het tijdpad om de 0,7% BBP voor ontwikkelingssamenwerking te bereiken werd bij wet vastgelegd. 6. Het Belgisch leger helpt waar mensen in nood zijn of waar in het kader van een internationaal mandaat aan conflictbeheersing moet worden gedaan. Zo zette het zich in voor de handhaving van de vrede in Bosnie, Kosovo, Macedonie en Afghanistan en bracht noodhulp ter plaatse bij natuurrampen in Turkije, India en Rusland.    B. Voorstellen voor de volgende legislatuur.    1. Om het bestuur beter te organiseren wordt het tweekamerstelsel in zijn huidige vorm afgeschaft. Er komt een nieuwe Senaat die is samengesteld uit afgevaardigden van de deelstaten en die naast de bijzondere wetten, onder meer bevoegd zal zijn voor de goedkeuring van de gemengde verdragen. 2. Om het beleid dichter bij de burgers te brengen, willen wij verder met onze Franstalige landgenoten in een constructieve sfeer vorm geven aan de structuur van het land. Tewerkstelling, mobiliteit, gezondheids- en gezinsbeleid moeten bevoegdheden van de deelstaten worden. Zo wordt op die terreinen een coherent en een geintegreerd beleid van de deelstaten mogelijk. De versterking van de fiscale slagkracht en de financiele verantwoordelijkheid van de deelstaten moet het eveneens mogelijk maken de belastingdruk verder te verlagen. De horizontale splitsing van het kiesarrondissement Brussel-Halle- Vilvoorde blijft een prioriteit. 3. De invoering van het beslissende referendum op alle niveaus. Zo worden de mensen nadrukkelijk bij het beleid betrokken. 4. De opkomstplicht moet worden afgeschaft. Belgie is overigens een van de allerlaatste landen waar dit nog bestaat. Ook de impact van de lijststem moet verdwijnen. 5. Om het iedereen makkelijker te maken zijn stem uit te brengen, moet stemmen via het internet mogelijk worden. De volgende regering moet dit voorbereiden. 6. De belastingbetaler moet een specifiek deel van zijn belastinggeld voor een non-profit doel kunnen bestemmen. 7. Het kiesrecht vanaf 16 jaar wordt ingevoerd bij de gemeenteraadsverkiezingen van 2006. Het systeem van opvolgers wordt afgeschaft en de decumul van mandaten doorgevoerd. 8. Binnen Europa is er nood aan meer samenwerking inzake de strijd tegen de misdaad, de regeling van asiel en immigratie, het toezicht op het begrotingsbeleid en de sociaal-economische politiek die nodig is om de euro blijvend tot een sterke munt te maken. 9. Europa moet een eigen buitenlands beleid krijgen, verankerd in een Europese Grondwet en, als voorwaarde voor een eigen militaire interventiemacht, een geintegreerde Europese commandostructuur en agentschap voor de uitrusting krijgen. Hierbij moet het rendement van de aan defensie bestede middelen worden geoptimaliseerd. 10. Het kernwapenarsenaal moet verder worden afgebouwd. In de nieuwe Navo-lidstaten mogen geen kernwapens worden gestationeerd en het kernwapenarsenaal moet verder worden afgebouwd in de bestaande lidstaten van de Europese Unie. 11. Een versterkte samenwerking op al deze domeinen tussen lidstaten die verder willen gaan, moet meer mogelijkheden krijgen. 12. Europa moet zich actief inzetten om alle protectionistische maatregelen af te bouwen die de derde wereld schade toebrengen. De Europese landbouwpolitiek moet verder worden hervormd en de subsidies afgebouwd. 13. De toename van de middelen van ontwikkelingssamenwerking zullen worden geconcentreerd op Afrika, meer bepaald op Ruanda, Burundi en Kongo, die door genocide en oorlog tot de armste gebieden in de wereld behoren. 14. Onderwijs, de strijd tegen aids en vooral projecten waar vrouwen actief bij betrokken worden, moeten centraal staan in de ontwikkelingssamenwerking. 15. De Verenigde Naties zijn aan hervorming toe. De samenstelling van de Veiligheidsraad moet aangepast worden om de situatie in de wereld beter te weerspiegelen, zodat elk werelddeel zijn stem krijgt.
