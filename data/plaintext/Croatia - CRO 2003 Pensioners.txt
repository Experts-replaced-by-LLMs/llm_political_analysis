I Z B O R N I   P R O G R A M
MJESTO I ULOGA HSU
HSU je nastala 1996. godine kao oblik samoorganiziranja i samopomoći teško pogođene i obespravljene umirovljeničke populacije nakon pobjedonosnog okončanja Domovinskog rata.
Postavljajući sebi cilj sudjelovanja u procesu političkih odluka, Stranka je prvotno krenula od umirovljeničkih prava.
Danas kao politička stranka teži da bude zastupnik interesa sadašnjih i budućih umirovljenika, jer dosadašnja praksa potvrđuje da ostale stranke nemaju sluha ni razumijevanja za umirovljeničke probleme.
Zanimanje iskazuju samo kad dođu izbori i tada raznim obećanjima žele privući umirovljenike, koji čine jednu trećinu ukupnoga biračkog tijela Hrvatske.
U promišljanju okvira i podloga za raspravu o umirovljenicima i njihovoj strategiji djelovanja u političkom prostoru valjalo je krenuti od propitivanja hrvatskog sustava razvoja demokracije, a to je višestranačje.
Držimo kako je stupanj njegove izgrađenosti od presudne važnosti, jer se u višestranačju u okviru odgovarajućih institucija hrvatskog političkog sustava i u skladu s Ustavom i zakonima mogu izražavati i realizirati mnogobrojni, često sučeljeni i međusobno isključivi interesi, što u konačnici znači funkcioniranje političkog sustava u cjelini.
U težnji brzog postignuća što veće i trajnije stabilnosti funkcioniranja hrvatskoga političkog sustava HSU će se zauzimati za brži demokratski razvoj Republike Hrvatske.
Kako su u okviru hrvatskoga parlamentarnog višestranačja vlast i oporba podjednako pokazale nerazumijevanje prema umirovljenicima, sada je, pred izbore, vrijeme za okupljanje cjelokupnog umirovljeničkog tijela, svih umirovljeničkih udruga, da preko HSU, bez obzira na svoja politička i ideološka opredjeljenja, izađu na izbore i da izaberu svoje zastupnike u Hrvatski sabor.
Sadašnjim i budućim umirovljenicima se pruža mogućnost da se u skladu s demokratskom i zakonski utvrđenom procedurom organizirano uključe u proces donošenja odluka na ključnim mjestima i da na taj način stvaraju pretpostavke za postizanje stabilnih, uravnoteženih i zdravih odnosa u hrvatskom društvu.
Hrvatska se mora razvijati na moralnim načelima, na istini i pravednosti.
Pretpostavku za ostvarivanje toga cilja nalazimo ponajprije u ostvarivanju zahtjeva za promjenom shvaćanja politike te stila i načina njezina vođenja.
Treba biti odgovoran za demokratsko i zakonsko postupanje, odlučno se suprotstavljati svim oblicima diskriminacije ili takvih pristupa koji se temelje na odbacivanju, optuživanju i manipulacijama.
Zahtijevat ćemo takve promjene koje će imati za cilj novi način poimanja politike i da se manje vlada, a više služi narodu, da se teži razvoju bolje budućnosti, da se zalaže za prevlast istine i pravde umjesto moći i grabeža.
Zastupat ćemo i promovirati politiku koja će se baviti pitanjima osiguranja i funkcioniranja moralih načela u praksi.
Etička reforma hrvatskoga političkog sustava jedna je od najvažnijih i prioritetnih zadaća HSU-a, to je jedini put i najbolji način da se isprave grješke iz prošlosti i prevlada kriza u koju je upalo suvremeno društvo.
Treba uvesti novi stil vođenja politike i utvrditi nove kriterije ne po stranačkoj podobnosti nego po sposobnosti.
Zadaća takve politike je da razvija pravila za poticanje dobra u društvu gdje građani zajedno žive i razvijaju demokratske odnose.
Osobito je važno da ljudi koji žive u ovoj zemlji imaju stvarnu mogućnost utjecati na razvoj države, da doista sudjeluju u demokratskom procesu, da se uspostavi dijalog socijalnih partnera unutar države o žarišnim točkama koje utječu na njihove živote i život države u cjelini.
Na načelima takve politike HSU će nastojati osnažiti i udahnuti novi život hrvatskom višestranačju dajući inicijative za razvoj hrvatske demokracije u cilju korjenitih društvenih i gospodarskih promjena u Hrvatskoj po uzoru najnaprednijih europskih država.
Zauzimat ćemo se za ravnopravnost, jednakost, transparentnost, otvorenost i zakonitost u radu državnih tijela te na dogovaranju u vođenju politike.
Umjesto strančarenja zasnovanog na optužbama, isključivosti, podjelama, zakulisnim manipulacijama i zlouporabi institucija sustava u službi pojedinačnih ili skupnih interesa, HSU će tražiti odnose suradnje, partnerstva, zajedništva, pluralizma, tolerancije i uzajamnosti, jer ćemo jedino na taj način moći izvršiti promjene u Hrvatskoj i ispuniti očekivanja, nade i interese umirovljenika i svih građana Hrvatske.
HSU smatra kako se politikom izgrađenom na novim temeljima mogu stvoriti pretpostavke za duhovnu i materijalnu obnovu Hrvatske i to će onda biti prekretnica i zbiljski početak promjena u Hrvatskoj za vraćanje izgubljenoga političkog i gospodarskog identiteta.
PROGRAMSKI CILJEVI
Osnovni programski ciljevi sadržani su u Programu HSU-a.
Ovaj Izborni program sadrži i druge programske ciljeve koji su od interesa i značenja za sve građane, a posebno za buduće umirovljenike, nezaposlene i mladež.
Jedan od najznačajnijih ciljeva jest razvoj demokracije u Hrvatskoj.
Treba ubrzati procese za ostvarivanje vladavine prava u Hrvatskoj što je jamstvo za uspostavu demokracije u našoj državi.
Potrebno je osigurati ostvarivanje ustavne odredbe o Hrvatskoj kao socijalnoj državi bez čega se nije moguće obraniti od nehumanih postupaka divljeg kapitalizma.
Hrvatska država mora biti država razvijene demokracije u kojoj svi njezini građani imaju ista prava i obveze: da budu jednaki pred zakonom te da svoja prava mogu i pojedinačno ostvarivati.
Tada neće biti privilegiranih i korupcije.
Kao oblik organiziranosti, naša država mora služiti građanima, prvenstveno za ostvarivanje njihovih prava i interesa zajamčenih Ustavom i zakonima.
Mjesto odlučivanja mora biti Hrvatski sabor gdje se prethodno izražavaju i usklađuju različita stajališta i donose odluke koje su od interesa za državu.
U Saboru se mora njegovati i razvijati demokratsko i civilizirano ponašanje utemeljeno na načelima slobode, pravde, ljubavi i odgovornosti.
Hrvatski sabor mora se baviti razvojem kao dugoročnom orijentacijom i pravcima izgradnje hrvatske budućnosti.
To znači da moramo imati viziju željene budućnosti u skladu s razvojnim mogućnostima, vodeći brigu o što bržem ulasku u Europsku uniju.
Jedino Sabor može odobravati proračunska sredstva i nadzirati njihovo korištenje te zaduživanje i davanje jamstava u ime i za račun države.
Posebno je važno da zastupnici mogu stvarno sudjelovati u demokratskom procesu, utjecati na donošenje odluka i odlučivati o njima.
Zastupničko mjesto treba u budućnosti sve više predstavljati počast a sve manje materijalni interes.
Zastupničke privilegije treba svesti na mjeru neophodnu za obavljanje funkcije, a njihov socijalni položaj znatno približiti položaju ostalih građana, uključujući i kriterije i uvjete za stjecanje mirovina.
Zakoni moraju biti moralni i po mjeri čovjeka, da mu osiguravaju socijalnu sigurnost i dostojan život i bez neizvjesnosti.
Oni moraju biti razgovjetni, stručno izrađeni i dugotrajniji kako bi se izgradila kultura njihova poštovanja.
Treba stoga prekinuti praksu donošenja zakona po hitnom i skraćenom postupku kao i mijenjanje odredaba ili duha zakona uredbama i drugim podzakonskim propisima.
Za izradu dobrih propisa potrebna je stručna, dobro ustrojena i odgovorna državna uprava kojoj će glavna preokupacija biti kvalitetno i brzo ostvarivanje prava građana te njihova zaštita i unapređenje Hrvatske.
Razvoj naše domovine mora biti temeljni zadatak svake demokratski izabrane vlasti koja mora biti učinkovita, nekorumpirana i ekonomski usmjerena.
Za to nam trebaju moralni, humani, stručni ljudi odgovorni i svjesni u izvršavanju zadaća za izgradnju budućnosti Hrvatske, a ne politički podobni i odgovorni svojoj političkoj stranci.
HSU će se zalagati za razvijanje civilnog društva na novim osnovama.
Trebamo opći pokret građana koji su predani općem dobru i razvoju zemlje.
Potreban nam je obrat u načinu razmišljanja, u razumijevanju svih u svijesti da moramo izvršiti promjenu na bolje.
HSU će se zalagati za promicanje zajedništva preko udruga i društava koji će razvijati pozitivan odnos prema domovini i jačati osjećaj odgovornosti u radu za opće dobro.
Zalagat ćemo se za ostvarivanje financijske konsolidacije svih organizacijskih oblika civilnog društva od kojih građani imaju neposrednu korist - dobrovoljnih vatrogasnih društava, planinarskih društava, ekoloških udruga, gorske službe spašavanja, volonterskih udruga za pomoć starijima i drugih.
Zalagat ćemo se za veću pomoć države udrugama umirovljenika u njihovu radu, za poboljšanje mirovinskog sustava i položaja umirovljenika.
POLOŽAJ UMIROVLJENIKA
HSU smatra da materijalni položaj umirovljenika treba biti određen individualnim doprinosom svakog pojedinca u stvaranju materijalne sigurnosti za vrijeme djelatnog statusa, a to je mirovina.
Mirovina je trajno zarađeno individualno pravo osiguranika koje nije otuđivo i ne može biti predmet manipulacija nikakvih nametnutih skupina, uključujući i državu kao i stranačke strukture koje privilegijama sebe isključuju iz mirovinskog sustava.
Ovaj program sadrži zajedničke ciljeve koji su od posebnog interesa za umirovljenike i za čije će se provođenje Stranka zalagati.
Postupno i u skladu s gospodarskim mogućnostima Hrvatske zalagat ćemo se za potpuno izvršenje Odluke Ustavnog suda RH od 12. svibnja 1998. godine.
Temeljni korak u tome mora biti izdavanje rješenja umirovljenicima o pripadajućoj razini mirovine po zakonu i o tome kolika je po zakonu pripadajuća razina mirovine, koliko država duguje pojedinom umirovljeniku do ostvarenja te razine - uračunavajući i sva ostvarena izvanredna primanja, u kojim se rokovima i na koji se način predviđa vraćanje dugova.
Odgovarajućom zakonskom normom treba utvrditi pravo naslijeđa na povrat duga.
Sadašnji način usklađivanja mirovina mora se promijeniti tako da se mirovine usklađuju samo s kretanjem plaća svih zaposlenika u RH.
Uz redovito usklađivanje mora se osigurati i godišnje izvanredno povećanje mirovina za postotak porasta BDP sve dok se ne dostigne da prosjek neto mirovina u odnosu na prosjek neto plaće zaposlenih bude na razini kakva je bila 1993. godine, tj. prije Vladinih uredaba o ograničavanju sredstava za isplatu mirovina kad je prosjek pune starosne mirovine, prema tada važećim propisima, iznosio oko 70 posto prosječne plaće zaposlenih.
Dodatak od 100 kuna i 6 posto lipanjske mirovine 1998. mora se uključiti u mirovinsku osnovicu odakle su sredstva i uzeta.
Pravo na mirovinu zarađenu radom i uplatama zakonom određenih doprinosa za mirovinsko osiguranje država treba jamčiti kao imovinsko pravo i mirovinu zaštititi Ustavom.
U provođenju mirovinske reforme treba osigurati jednaki tretman istovrsnih kategorija umirovljenika.
Temelj za uspoređivanje i eventualne povlaštene uvjete ostvarivanja nekih mirovina treba biti starosna mirovina ostvarena radom i uplatama doprinosa.
Treba osigurati racionalne i pravedne odnose među mirovinama i jednake iznose mirovina ostvarenih pod jednakim uvjetima za istu plaću i isti radni staž.
Moraju se preispitati sva mjerila i kriteriji pri utvrđivanju prava na invalidsku mirovinu.
Osobito treba voditi računa da se provodi učinkovita profesionalna rehabilitacija i da se izgradi sustav zapošljavanja osoba s invaliditetom.
Domove umirovljenika i druge objekte izgrađene sredstvima mirovinskih fondova treba vratiti u vlasništvo i upravljanje Hrvatskom zavodu za mirovinsko osiguranje za namjene za koje su izgrađeni.
Od ovlaštenih državnih tijela mora se zatražiti progon za kaznena djela učinjena u upravljanju imovinom mirovinskih fondova i korištenju sredstava mirovinskog i invalidskog osiguranja te odgovornost onih koji su propustili pokretati kazneni progon.
Neplaćanje doprinosa mirovinskom osiguranju mora se tretirati kao neplaćanje poreza.
Upravno vijeće HZMO-a treba ustrojiti od jednakog broja ravnopravnih partnera: osiguranika, umirovljenika i Vlade koji će za svoj rad odgovarati bazi koja ih je imenovala odnosno predložila.
Potrebno je osigurati izravan utjecaj umirovljenika na korištenje imovine nastale izdvajanjem sredstava i na upravljanje imovinom koja pripada HZMO-u.
PROMIJENIMO HRVATSKU
Gospodarski program HSU-a treba promatrati u funkciji jednog od najvažnijih programskih ciljeva Stranke, jer on jamči gospodarski razvoj u cilju očuvanja hrvatskoga identiteta i izgradnje Hrvatske kao socijalne i pravedne države.
On znači promjene na svim razinama naše države, a osobito na izvršnim funkcijama vlasti.
Potreban nam je obrat u načinu razmišljanja i u razumijevanju svih građana o nužnosti da se izvrše promjene.
Gospodarski program ima za cilj ostvarenje stope rasta društvenog bruto proizvoda oko 8 posto u srednjoročnom (mandatnom) razdoblju.
Rast je moguć jedino ulaganjem u proizvodne sektore umjesto u uslužne djelatnosti i infrastrukturu kako se do sada radilo.
Stopom rasta u visini 8 posto uvelike bi se smanjila nezaposlenost kao najveći društveni problem, jer bi tolika stopa rasta omogućila povećanje zaposlenosti od 2,5 do 3 posto (oko 45000 novozaposlenih godišnje).
Rastom temeljenim na ulaganjima u proizvodnju rješavao bi se deficit robne bilance, odnosno povećao bi se izvoz i smanjivao uvoz.
Na taj bi se način implicite zaustavljao rast inozemnog duga koji doseže 19,5 mlr. USD, a već od iduće godine obroci njegove otplate bit će veći od 2 milijarde dolara (otplata će prelaziti novostvorenu vrijednost).
Kao dodatne ciljeve ovoga programa, moguće je još pridodati ravnomjerniji regionalni razvoj i jačanje utjecaja lokalne samouprave.
Međutim ovakav se rast mora temeljiti na pravednijoj socijalnoj politici i etičkim načelima, jer se jedino tako može ostvariti njegova opća motivacija za razvoj.
Nabrojeni ciljevi mogu se ostvariti bitnim promjenama u gospodarskoj politici koja se preventivno mora temeljiti na: bržem rastu investicija u odnosu na potrošnju,
izrazito bržem rastu izvoza u odnosu na uvoz,
reviziji pretvorbe i njezinom poništenju gdje je to moguće,
privatizaciji koja će se temeljiti na dokapitalizaciji novim investicijama i zapošljavanjem, za razliku od današnje koja se temelji na stečaju i otpuštanju radne snage i dr.
Institucionalni okviri za nabrojene potrebe morali bi počivati na politici realnog tečaja prilagođenog odnosima cijena s inozemstvom (pariteti);
poreznoj politici koja širi domaću proizvodnju u odnosu na inozemstvo, poglavito u pogledu nelojalne konkurencije i monopola,
porezima koji su degresivni u djelokrugu investiranja i reinvestiranja, a progresivni u djelokrugu potrošnje, poglavito one luksusnih dobara;
monetarnoj politici koja će obnoviti kreditiranje proizvodnje i investicija u proizvodnji;
ojačati monetarnu suverenost Hrvatske;
u deviznoj politici koja neće dozvoljavati zaduženje građana i sustava posredstvom banaka (u stranom vlasništvu), a inzistirat će na gospodarskim investicijama,
politici vertikalnog povezivanja gospodarstva (poljoprivreda - turizam, hrana - proizvodnja, brodogradnja - industrija, drvna industrija - šumarstvo itd.).
Ostale djelatnosti kao energetika, promet, elektroničke komunikacije, informatika i telekomunikacijska infrastruktura, istraživanje i tehnološki razvoj treba unaprijediti i podrediti proizvodnji.
Treba izraditi pregled proizvodnje, potrošnje, uvoza i izvoza svih važnijih proizvoda, postotak samodovoljnosti pojedinog proizvoda kao i razvojne mogućnosti da se postigne povećanje izvoza.
Za nas je presudno važno da se vratimo sebi, svojoj proizvodnji i nacionalnom integritetu.
Poljoprivreda kao osnovna infrastrukturalna gospodarska djelatnost mora imati povoljnije izvore kreditiranja koji moraju biti usmjereni malim seljačkim gospodarstvima, poljoprivrednim zadrugama i drugim tvrtkama, a prvenstveno prehrambenoj industriji.
Zalagat ćemo se za revitalizaciju i razvitak zadrugarstva kako bi zadruge kao poduzetničke tvrtke u svim gospodarskim, proizvodnim i uslužnim djelatnostima mogle imati veću ulogu u tržnom plasmanu, prikupljanju, proizvodnji i izvozu proizvoda kao mali gospodarski subjekti.
Zadruge stoga treba osloboditi poreza na dobit
kao i smanjiti stopu PDV-a za poljoprivredni proizvod na razinu 7 posto.
Treba donijeti novo zadružno zakonodavstvo usklađeno sa zakonodavstvom Europske unije
kao i izmjenu zakona o nasljeđivanju radi očuvanja veličine poljoprivrednog zemljišta.
U Hrvatskom saboru treba svakih 6 mjeseci raspravljati o izvršavanju predizbornih obećanja, ocjenjivati rezultate i odgovarajućim odlukama i zaključcima utvrđivati daljnje obveze radi potpunog ispunjenja obećanja.
Zdravstvena zaštita oduvijek je u središtu zanimanja svih građana, osobito umirovljenika i drugih starijih osoba.
Da bi se zaustavilo daljnje pogoršanje zdravstvene zaštite umirovljenika, HSU će se zauzimati da se utvrde osnovni elementi zdravstvene politike koji bi osigurali razvijanje i unapređenje svih oblika zdravstvene zaštite u ukupnom sustavu zdravstvene zaštite koji odgovaraju specifičnim potrebama umirovljenika osobito starijih od 65 godina.
Predložit ćemo promjene u sustavu organizacije primarne zdravstvene zaštite radi što boljeg prilagođavaja potrebama umirovljenika.
Zahtijevat ćemo uspješnije organiziranje sustava patronažnog zbrinjavanja umirovljenika, posebno invalidnih osoba, kako bi se ostvarili svi uvjeti za samostalno obavljanje osnovnih životnih i zdravstvenih funkcija.
HSU će poduzeti mjere korekcije i unapređenja postojećeg sustava oslobođenja od plaćanja udjela korisnika u financiranju zdravstvene zaštite primjenom selektivnih kriterija za pojedine skupine ovisno o visini mirovine te ostalim materijalnim primanjima.
HSU je po svom nazivu interesno i socijalno definirana.
Svoj socijalni karakter ostvarivat će polazeći od činjenice da je čovjek - pojedinac socijalno biće te da su njegova sigurnost i boljitak uvjetovani sigurnošću i punoćom življenja svih društvenih skupina.
Radi općeg dobra i hrvatskih nacionalnih interesa potrebno je tražiti rješenja kojima će biti zaštićeno dostojanstvo radnika
i omogućeni uvjeti gospodarskog razvoja.
Zahtijevat ćemo da se donesu zakoni kojima se osigurava poštovanje privatnog vlasništva poslodavca i realni uvjeti njegova poslovanja,
ali i ispunjavanje njegovih obveza iz radnih ugovora te položaj i uloga sindikata u tim odnosima.
U tom procesu trebaju sudjelovati i sindikati, ali prethodno organiziraniji i jedinstveni s jasnim stajalištima bez ideoloških predrasuda.
HSU smatra da je obitelj temeljna socijalna jedinica, stoga će se zauzimati za njezinu cjelovitu društvenu zaštitu ne samo radi pojedinca i obitelji nego i radi hrvatskih nacionalnih interesa (demografsko pitanje).
Što hitnije treba preispitati sve odredbe o roditeljstvu kako bi se poboljšao socijalni položaj majke - rodilje glede olakšica, posljedica na mirovinu, roditeljskih naknada za dvoje i više djece kao i dužinu vremena rodiljnog dopusta.
Treba promijeniti shvaćanje o dostojanstvu čovjekova rada u obitelji za djecu i uvažavati njegove dužnosti u obitelji kao društveno vrijedan posao.
Socijalnu pomoć, socijalnu zaštitu nezaposlenih i sve druge oblike socijalne skrbi potrebno je potpuno odvojiti od mirovinskog osiguranja i voditi ih na računu proračuna države i jedinica lokalne uprave i samouprave.
HSU će nastojati da se socijalno ugroženim društvenim skupinama, osobito braniteljima, osigura materijalni i socijalni položaj, da se osjećaju korisnim i zaštićenim članovima društva.
U tu svrhu treba donijeti propise, koji će omogućiti da se na temelju preostale radne sposobnosti, uz pomoć profesionalne rehabilitacije, uključe u svijet rada.
Vanjska politika ima važnu funkciju za afirmaciju Hrvatske u svijetu u političkom i gospodarskom pogledu, stoga ćemo se zauzimati za izradu strategije vanjske politike s jasno zacrtanim strateškim ciljevima države.
Oni moraju biti doneseni općim konsenzusom svih političkih faktora oko osnovnih i glavnih ciljeva vanjske politike države.
Istodobno zauzimat ćemo se da te poslove obnašaju stručni i ispravni kadrovi.
Treba unaprijediti i standardizirati državni protokol ovisno o razini državnih dužnosnika.
Pravosuđe se mora reorganizirati kako bi postalo učinkovito, kako bi bez političkog utjecaja provodilo pravednost i ne bi kočilo razvoj.
Školstvo mora biti efikasnije da bi odgovorilo svojoj zadaći u odgoju i naobrazbi mladih.
U izradi programa moraju biti uključeni svi relevantni subjekti od stručnih pojedinaca do ovlaštenih institucija.
U svrhu gospodarskog razvoja treba osobitu pažnju posvetiti unapređenju znanosti i tehnologije u kadrovskom i materijalnom smislu.
HSU će se zalagati za razvoj i populariziranje amaterskog športa kako bi se što više mladeži bavilo športom kao ulogom za zdravu naciju.
Rad na razvoju športa treba uskladiti s borbom protiv droge, kriminala i ostalih poroka.
U svrhu razvitka vrhunskoga športa treba izraditi pravilnik o nagrađivanju športaša i ekipa za osvojena svjetska odličja bez obzira na vrstu natjecanja.
Zalagat ćemo se da mediji imaju ključnu ulogu u istinitom informiranju javnosti o našoj aktivnosti u provedbi ovoga Izbornog programa.
Ovaj Izborni program izrađen je u suradnji s Maticom umirovljenika Hrvatske, Sindikatom umirovljenika Hrvatske, Koordinacijskim odborom zajednice udruga umirovljenika javnih poduzeća RH (INA, HŽ, HEP, HT-HP), Društvom “Hrvatski umirovljenik”, Zajednicom udruga umirovljenika unutarnjih poslova Hrvatske i Hrvatskom udrugom žrtava pretvorbe.
Ovaj Izborni program je izraz želja za promjenama sadašnjih i budućih umirovljenika i zadatak Stranci da učini sve kako bi Hrvatska napredovala kao zemlja pravde i razvoja.
Sažetak
IZBORNOG PROGRAMA
INTERESNI CILJEVI
•Revidirati načela raspodjele BDP.
Osigurati jednakost i ravnopravnost svih građana u raspodjeli novostvorene vrijednosti.
Svi građani moraju nositi jednaki teret društvenih davanja.
•U mirovinskom sustavu promijeniti pristup: umjesto sadašnje restriktivne politike, kurs mora biti studiozni pristup rješavanju problema mirovina.
•Pravo na mirovinu zarađenu radom i uplatama zakonom određenih doprinosa utvrditi kao imovinsko pravo zaštićeno Ustavom RH.
•Postupno, u skladu s gospodarskim mogućnostima Hrvatske, potpuno izvršiti Odluku Ustavnog suda RH od 12. svibnja 1998. godine.
Temeljni korak u tome mora biti izdavanje rješenja umirovljenicima o pripadajućoj razini mirovine po zakonu i o tome kolika je po zakonu pripadajuća razina mirovine, koliko država duguje pojedinom umirovljeniku do ostvarenja te razine – uračunavajući i sva ostvarena izvanredna primanja, u kojim se rokovima i na koji se način predviđa vraćanje dugova.
Tako izdanim rješenjem treba se utvrditi pravo nasljeđivanja toga duga.
•Primjeniti način usklađivanja mirovina tako da se mirovine usklađuju samo s kretanjem plaća svih zaposlenih u RH.
•Uz redovito usklađivanje treba osigurati i godišnje izvanredno povećanje mirovina za postotak porasta BDP sve dok se ne dostigne da prosjek mirovina u odnosu na prosjek plaća zaposlenih bude na razini kakva je bila 1993. godine, tj. prije Vladinih uredaba o ograničavanju sredstava za isplatu mirovina kad je prosjek pune starosne mirovine, prema tada važećim propisima, iznosio oko 70 posto prosječne plaće zaposlenih.
•Uključiti dodatak od 100 kuna i 6 posto lipanjske mirovine 1998. u mirovinsku osnovicu, odakle su sredstva i uzeta.
•Izboriti pravo bračnom drugu da za slučaj smrti uz svoju mirovinu prima i do 60% njegove mirovine.
•Promijeniti izračun mirovina za sadašnje umirovljenike kao neprihvatljiv, jer se sada mirovine računaju na temelju tzv. najniže mirovine koju utvrđuje Vlada.
•Izjednačiti uvjete stjecanja mirovina za sve kategorije umirovljenika, kako za starosne tako i za invalidske.
•Osigurati potpunu zdravstvenu zaštitu i oslobođenje od participacije za lijekove i liječenje.
POLITIČKI CILJEVI
•Razvoj Hrvatske na moralnim načelima istine i pravednosti.
•Očuvanje i daljnji razvoj naše državne samostalnosti.
•Očuvanje i njegovanje rezultata i tradicije Domovinskoga rata.
•Poštovanje načela sadržanih u Ustavu RH i njihova dosljedna provedba u praksi.
•Opći pokret građana koji su predani općem dobru i razvoju zemlje.
•Podržavanje svih mjera i odluka koje nas vode integraciji u europske asocijacije kao zemlje koja kulturno, povijesno i gospodarski pripada Zapadnoj Europi.
•Podržavanje slobode tiska, govora, nacionalne, socijalne i vjerske opredjeljenosti, lišene političke segregacije po spolu, nacionalnosti ili vjerskoj pripadnosti.
•Podržavanje i prilog demokratskim procesima u zemlji i svijetu, prvenstveno s našim susjednim zemljama.
•Borba protiv terorizma, nasilja i dominacije.
•Očuvanje prirode, ekologije i utjecaj zakonske regulative na razini međunarodne suradnje u cilju zdravog ekološko-biološkog razvoja zemlje.
•Zahtjev da zakoni budu moralni i po mjeri čovjeka i da jamče socijalnu sigurnost i dostojan život bez neizvjesnosti.
GOSPODARSKI CILJEVI
•Razvoj privatne inicijative i poduzetništva radi povećanja bogatstva zemlje i pojedinaca na temelju poštene i zdrave konkurencije.
•Zaštita materijalnih resursa u prirodi u interesu svih hrvatskih građana.
•Borba protiv pljačkaša društvene imovine i materijalnih resursa zemlje sredstvima efikasne zakonske i egzekutivne regulative.
•Za privatizaciju državne imovine temeljenu na dokapitalizaciji i zapošljavanju.
•Za reviziju pretvorbe u kojoj je nastala pljačka državne imovine.
•Za borbu protiv korupcije i kriminala djelotvornošću organa izvršne i sudske vlasti.
•Za povećanje materijalne proizvodnje stimulativnim mjerama i odgovarajućom poreznom politikom.
•Za smanjenje nezaposlenosti i sive ekonomije.
•Za pravedno vrjednovanje rada i isplatu zarada.
