Достоен живот в справедлива държава. Възможен е!
"БСП ЛЯВА БЪЛГАРИЯ": Достоен живот в справедлива държава Възможен е!
Уважаеми сънародници, Обръщаме се към вас - хората на труда от всички професии;
към създателите на работни места и достойно заплащане;
към всички поколения и специално към младите, които настояват и работят за такава държава, в каквато искат да живеят;
към хората от различни етноси и вероизповедания;
към живеещите в страната и извън нея;
към всички, които отхвърлят едноличната власт;
към ощетените от прехода, които днес са огромното мнозинство от българския народ;
към недоволните от несправедливостта и търсещите промяна в обществото;
към загрижените за българската национална съдба.
Днес това са повече от 90% от българските граждани.
Въпреки това само няколко процента от населението разполагат с най-много власт.
Това са спечелилите от ограбване на труда на народа;
осребрилите участието си в държавната и местната власт чрез обслужване на корпоративни и чужди държавни интереси;
погазилите закона, останали ненаказани заради липсата на политическа воля и независима съдебна власт.
Коалицията начело с БСП включва множество леви и патриотични партии.
Ние сме представителите на лява България в тези избори.
Ние предлагаме единение в името на огромното мнозинство от българския народ.
Ние сме за България на социалната справедливост и солидарността,
за България на прогреса и на уважението към достойнството и труда на всеки човек,
за България с работеща икономика за всички, а не за малцина.
Изпълнихме редица от поетите от нас предизборни ангажименти, но не успяхме да извършим радикалната промяна, която обявихме.
Необходимостта от такава промяна остава!
Ние искаме вашата подкрепа, за да възстановим доверието в политиката и за да преминем към устойчиво догонващо развитие.
Да застанем срещу бедността,
неравенството
и корупцията.
Да отстоим националните интереси.
Предстоящите избори могат да разрешат политическата криза.
Но в криза са партиите и партийната система, защото допускат политиката да се измества от комерсиални фактори и мотиви.
Тази криза се задълбочава от неудачния български преход, от дългото господство на неолиберализма, от редица погрешни управленски решения през последните години.
БСП отчита своя дял и своята отговорност за много от разочарованията през този период.
На изпитание вече е поставена самата демокрация.
Все по-остро се задават въпросите: как и с какви средства се правят избори, кой е инициатор на важните решения, чия воля изразяват политиците и кого обслужва държавата?!
Това изисква да премахнем корпоративната власт върху държавните и общинските институции.
Да създадем правова и социална държава, както повелява Конституцията.
Поставяме си трудната, но важна задача - да възстановим доверието в политиката.
Това предполага да се противопоставим на користната употреба на властта и на  богатството, което купува власт.
Отстояваме върховенството на закона, искаме открита, а не задкулисна политика.
По тези въпроси сме готови да търсим съгласие с всички политически и граждански фактори, които споделят същото разбиране.
Какво отличава нашата политика?
Отговорна и открита власт
Задачата да върнем държавата на хората остава актуална.
Разбрахме, че тези, които тя незаслужено облагодетелства, няма да отстъпят доброволно властта и позициите, които притежават.
Това може да стане само ако ние, мнозинството от гражданите, отстояваме решително нашите общи интереси.
"БСП лява България" е вашият представител и защитник в тази борба.
Държавата няма как да постигне всичко, но без нея не можем да подобрим състоянието на страната и живота на хората.
Това налага да укрепим държавността, да направим държавата ефективна и отговорна пред гражданите.
Ние сме за "национализация" на политиката.
Това означава решенията да съответстват на интересите на мнозинството от гражданите и да се приемат с тяхно участие.
БСП остава опора на републиканизма, на парламентарното управление и на социалната справедливост.
Ще проведем обществена дискусия по важните и актуални конституционни въпроси: за собствеността и монополите,
за по-силно регулиране на банковия сектор,
за баланса на властите и за организацията на съдебната система.
Ние сме за създаване на администрация, която да осигури висока компетентност, откритост и оперативност на управлението.
За стабилност на държавните служители, но при по-ясно разграничаване на  политическите от административните позиции
и разширяване на полето за пряко поемане на политически отговорности.
За решителни действия на приходните агенции, на ДАНС и МВР в интерес на гражданите, за да се намалят рязко корупцията и злоупотребите с власт.
Настояваме органите, отговарящи за приходите, да противодействат на масовата практика работодатели да укриват реалния размер на заплатите.
Така ще се ограничи масовото ощетяване на фиска и на работниците и служителите със стотици милиони годишно.
Предлагаме да се създадат публични регистри към министерствата, ведомствата и общините, които да предоставят информация за разпределянето на държавните средства и техните ползватели.
Крайно време е след направените значителни разходи за създаване на електронно управление да се видят осезаеми резултати от неговото прилагане в здравеопазването, образованието, съдебната система и в редица административни услуги.
Икономически напредък и социално благополучие
Ние сме за икономически активна държава.
За държава, която освен регулатор, е собственик и инвеститор.
Това изисква държавата да участва в ключови сектори на икономиката, да коригира и да ограничава отрицателните социални последици на пазарните механизми.
Държавата трябва да набележи приоритетите на икономическото развитие.
За нас това са: енергетиката,
земеделието
и свързаната с него преработвателна индустрия,
туризмът,
отделни сектори на машиностроенето,
химията и информационните технологии,
културните и творчески индустрии.
За държава, която има водеща роля за развитие на инфраструктурата и за намаляване на неравенствата между регионите.
Нашият отговор на най-острите проблеми - безработицата,
бедността
и достъпа до здравеопазване,
е прогресивната политика - за стимулиране на заетостта и производството,
за данъчното облагане,
за разпределянето на земеделските субсидии
и за мерките за социална закрила.
Ние сме за прогресивно облагане на доходите.
Подготвяме законова регулация на дейността на предприятията с господстващо и монополно положение.
Продължаваме подкрепата на българските производители, защото голяма част от техния доход се изземва от различни търговци.
Смятаме да продължим и подобрим публичната инвестиционна програма "Растеж и развитие на регионите".
Тя е крачка към приемане на национална инвестиционна програма, осигурена от национален инвестиционен фонд, формиран с европейски и държавни средства, както и с пари от търговски банки.
Да улесним кредитирането на реалната икономика, на малкия и средния бизнес чрез Българската банка за развитие и чрез механизма на експортното застраховане.
Ние сме за законови промени по отношение на търговските банки и на банковия надзор, за да се повиши отговорността на основните акционери и да се намали рискът за вложителите.
Да се премахнат таксите за гражданите при плащания към бюджета и да получат равни права с банките пред съдебната власт.
Настояваме за цялостен преглед на дейността на БНБ.
Тя следва пълноценно и отговорно да изпълнява ролята си за поддържане на стабилността на банковата система.
Необходимо е правителството и парламентът да повишат изискванията за предоставяне и управление на обществени средства на търговските банки.
На Комисията по финансов надзор да се даде правомощие да контролира прилагането на правилата за получаване и ползване на публични средства от търговските банки.
При изпълнение и развитие на такава икономическа политика България е в състояние за два пълни управленски мандата да намали два пъти нивото на сегашната безработица.
Ролята на БСП е да защитава труда,
да осигурява условия за икономически растеж
и да подобрява социалната политика.
За нас финансовата и социалната стабилност са еднакво важни.
Ние постигнахме социално размразяване и ще продължим усилията за повишаване на доходите.
Трябва да е ясно обаче, че само с компенсиращи и частични социални мерки няма да постигнем осезаемо подобрение в живота на хората.
Необходима е активна социална политика, която да стимулира повишаване на образованието, придобиване на трудови умения и социална интеграция.
Застъпваме се за постъпателно увеличаване на минималната заплата, пенсия и социални плащания съобразно с повишаване на производителността на труда и на реалната издръжка на живота.
Решаването на основните икономически, социални и здравни проблеми е условие за постепенно преодоляване на демографския срив.
Много от най-острите социални проблеми са концентрирани в част от етническите общности и най-вече в ромската.
Широко рекламираната интеграционна политика по отношение на ромите не е решила нито задачата за тяхното приобщаване, нито се одобрява от мнозинството представители на тази общност.
Изразяваме загриженост за тези хора - за тяхното образование,
за техните социални права,
но и за задълженията на всеки трудоспособен български гражданин да полага усилия за осигуряване на своя живот и да допринася за напредъка на обществото.
Специално внимание отделяме на премахването на неграмотността,
на професионалната подготовка и квалификация,
на съобразяване на образованието с икономическите потребности на страната и регионите,
на повишаване на социалната и възпитателната роля на българското училище.
Обществото на знанието изисква да постигнем високо ниво на средното и висше образование,
да развиваме науката,
технологиите и иновациите,
да разчитаме на БАН и изследователски университети.
Да постигнем добро взаимодействие между образованието, науката, държавата и бизнеса.
Ние сме за опазване и развитие на българската култура и културно разнообразие като път за сближаване на хората, като неотменен елемент от националната идентичност и като част от националното самочувствие.
БСП зачита свободата на избор на вероизповедание и принципа на разделение между църквата и държавата.
Ние обаче сме против легализиране и толериране на противоречащи на закона, човечността и нашите традиции крайни идеи и практики в религиозна форма.
Отстояваме национални позиции
Ние знаем, че за да решим икономическите и социални проблеми, трябва да отстояваме решително националните си интереси.
Да използваме участието си в ЕС и НАТО, за да заявяваме и защитаваме национални позиции.
Изоставането на България от развитите и динамично напредващи страни увеличава рисковете пред нашето бъдеще.
Това налага освен участието ни в европейската интеграция, да използваме възможностите и на регионалното икономическо сътрудничество.
Ние се застъпваме за активна европейска политика на България.
Нашият глас в Европейския съюз и в Партията на европейските социалисти ще бъде категоричен в отстояване на политическите, икономическите и културните интереси на България и нейните граждани.
Застъпваме се за развитие на политиките на сближаване на страните и регионите от Европейския съюз.
За активна роля на националната държава в съчетание с тази на институциите на ЕС.
БСП е срещу опитите за създаване на разделение и противопоставяне между Европейския съюз и Русия.
БСП е за политическо регулиране на конфликта в Украйна.
Обявяваме се против разширяване на икономическите санкции за решаване на конфликта в Украйна.
Кои са "червените линии", от които няма да отстъпим?
Готови сме да търсим подходяща форма за реализация на обявените от нас ангажименти.
Можем да сътрудничим с други партии, но само като запазим същността на това, за което търсим вашата подкрепа.
Изпълнението на ангажиментите, които са задължително условие за участието ни в управлението, са:Преминаване към прогресивно облагане на доходите на физическите лица и към семейно подоходно облагане;
Насочване на финансовите средства от държавата за издръжка на образованието в държавните и общинските училища;
Здравеопазване, което засилва обществения характер на системата чрез по-силно ангажиране на държавата, изравнява достъпа в различните региони, въвежда ясни стандарти за медицинските дейности и равностойни финансови условия за различните лечебни заведения;
Пенсионна реформа, която обвързва решенията за пенсионната възраст с продължителността на живота, въвежда гъвкави условия за пенсиониране и гарантира получаване на пенсия при навършване на определена възраст и реално достижим осигурителен стаж;
Провеждане на реиндустриализация на страната, като се създават условия за нови, предимно модерни производства и се възстановят части от структуроопределящи за икономиката на страната предприятия при икономическа обоснованост;
Продължаване на проекта "Южен поток";
Развитие на ядрената енергетика чрез: предприемане на активни действия за строителството на АЕЦ "Белене";
удължаване на срока на експлоатация на V и VІ блок на АЕЦ "Козлодуй";
продължаване на процеса по изграждане на нови мощности в АЕЦ "Козлодуй" при отстояване на националните интереси.
Заедно с това:Няма да приемем трудът да бъде поставян в неравностойно положение по отношение на капитала при данъчното облагане и приноса към осигурителната система;
Няма да се съгласим с прилагане на технологии за проучване и добив на шистов газ, както и с такива за въглищна газификация.
Обявяваме се срещу премахване на ограниченията при пускане на генномодифицирани продукти на пазара и в околната среда;
Няма да подкрепим отстъпление от постигнатите в Европейския съюз социални и екологични стандарти при обсъждане на трансатлантическото споразумение за търговия и инвестиции.
Предлагаме на парламентарните партии да се изготви обща национална позиция по проекта за споразумение;
Противопоставяме се на приемане на закони, с които исторически събития се използват за конюнктурни политически цели и засягат националните интереси и достойнството на БСП;
Против сме разширяване на санкциите срещу Русия.
Драги сънародници,     Разчитаме на вашата подкрепа, за да бъдем "зависими" само от вашите интереси.
Тази подкрепа е необходима, за да отстоим и реализираме обявените ангажименти.
Ще работим с всички прогресивни, патриотични и националноотговорни партии.
Няма да допуснем разминаване между обявената и реалната политика.
Можем да участваме в управленска коалиция само след постигане на конкретни и публично оповестени условия за нея. Нашите позиции и ангажименти остават в сила - на власт или в опозиция.
Ние сме на ваша страна - на страната на огромното мнозинство от народа.
Вашето доверие е най-важно!
Дайте ни сила, за да постигнем достоен живот в справедлива държава!
Възможен е!
Приложения към предизборната платформа
Заетост, доходи, демография, пенсии
Увеличение на трайната заетост в реалната икономика чрез: Повече средства за активни политики на пазара на труда;
Поставяне на младежите във фокуса на политиката по заетостта;
Ускорено стартиране на програмите за заетост чрез Оперативна програма "Развитие на човешките ресурси" 2014-2020 г.;
Приоритетно насочване на средствата за обучение на кадри към работодателите и обвързване на програмите с реална, трайна и качествена заетост;
Развитие на социалната икономика като важен източник за работни места на уязвимите групи;
Разширяване на възможностите за създаване на "защитена заетост" за хората с увреждания.
Да се засилят стимулите за работодателите.
Подобряване на политиката по доходите чрез:Последователно увеличаване на минималната работна заплата, включително като се въведе механизъм за обвързване на ръста на МРЗ с размера на средната работна заплата;
Увеличаване на гарантирания минимален доход, който пряко влияе на размера на социалните плащания, и въвеждане на обективни критерии за неговото определяне;
Продължаване на актуализацията на социалните плащания: месечните детски добавки//|,
еднократната помощ при бременност,
еднократната помощ при раждане,
еднократната помощ за дете с увреждания,
еднократната помощ за първокласници,
добавката за деца с увреждания,
минималния размер на обезщетението за безработица,
обвързване на обезщетението за гледане на дете от 1 до 2 год. с размера на минималната работна заплата.
Приоритетни действия за решаване на демографския проблем чрез:Рационално използване на обществения ресурс, насочен за подпомагане на семейства с деца;
Отговорното родителство чрез прилагане на държавни стимули за отглеждане до три деца;
Въвеждане на "семейно подоходно" облагане;
Необходими промени в системата за социално подпомагане, с цел по-ефективното използване на средствата от наистина нуждаещите се;
Увеличаване на частта от помощите, които се предоставят в натура и услуги, а не в пари, с цел повишаване на образователния ценз на подрастващите.
Приемане, след обществено обсъждане, на цялостна програма за дългосрочно развитие на пенсионната система:
Съобразяване на размера на пенсиите с действителния трудов принос и реалната издръжка на живота;
Анализ на условията и обхвата за ранно пенсиониране;
Обвързване на растежа на пенсионната възраст със средната продължителност на живот;
Въвеждане на гъвкавите условия за пенсиониране;
Постепенно установяване на трайно съотношение 1/10 между минимален и максимален осигурителен доход;
Преизчисляване на старите пенсии;
Продължаване на ежегодното осъвременяване на пенсиите;
Целево подпомагане с коледни и великденски добавки на пенсионерите с ниски доходи.
Ограничаване на монополите и решаване на енергийните проблеми
Ние сме против рязко и значително увеличаване на цената на електроенергията.
Това изисква мерки за финансово стабилизиране на енергийния сектор и предоговаряне на неизгодни условия за производство и изкупуване на електроенергия;
Въвеждане на ясни критерии за разширяване на кръга за енергийно бедните, които се нуждаят от подпомагане;
"Разбиване" на изкуствените монополи и предотвратяване на картели - при горивата (чрез по-лесен достъп до акцизни складове), при лекарствата (чрез ограничаване на хоризонталната и вертикалната концентрация на аптеки), в съобщенията, във финансовия сектор и търговията;
Защита на обществените интереси в концесионните договори.
Включване на изискване за определен дял на преработване на добиваните суровини;
Засилване на капацитета на регулаторните органи и на органите за защита на конкуренцията чрез въвеждане на обществен контрол върху дейността им.
Развитие на българското земеделие
Прилагане на субсидиране на земеделските производители според размера на стопанствата, така че да се окаже засилена подкрепа на малките и средни производители и кооперациите;
Подкрепа за слабите и уязвими отрасли в сектора - животновъдство, зеленчукопроизводство и овощарство;
Въвеждане на ред в поземлените отношения чрез създаване на Агенция за земята;
Стимулиране на обработването на земеделската земя и постигане на баланс между интересите на собствениците и арендаторите на земя чрез промени в Закона за арендата и Закона за собствеността и ползването на земеделски земи;
Създаване на механизъм за превенция и покриване на рисковете, които водят до загуби на земеделските производители чрез въвеждане на система на застраховки с участие на държавата, на използване на европейски средства и съучастие на самите производители;
Повишаване на контрола в горския сектор с цел пресичане на незаконната сеч. Ограничаване на износа на необработена дървесина.
Регионално развитие и транспорт
Продължаване на публичната инвестиционна програма "Растеж и устойчиво развитие на регионите";
Повишаване на изискванията и контрола за стопанисване на язовирите и други водни басейни;
Ускорено реализиране на водната стратегия на Република България;
Доизграждане на язовирите "Луда Яна", "Пловдивци" и "Нейковци", рехабилитация на язовир "Студена" и изграждане на пречиствателна станция към него;
Ефективни инвестиции във водоснабдяването на населените места с цел значително намаляване на тези, които имат проблеми с водоснабдяването, и намаляване на загубите на питейна вода;
Провеждане на национална политика със средства от републиканския бюджет и проектно финансиране на всеки район от ниво 2, с предимство за изостаналите райони;
Създаване на механизъм за целенасочена подкрепа за Северозапада, като най-беден регион в страната и в Европейския съюз;
Ускоряване на поддръжката и рехабилитацията на републиканската и общинската пътна инфраструктура;
Продължаване на изграждането на магистрали и изграждане на скоростни пътища: Ботевград - Враца, Русе - Бяла, Бургас - Слънчев бряг;
Запазване на държавната собственост в структуроопределящи транспортни и съобщителни предприятия и в транспортната инфраструктура - БДЖ, "Български пощи", Летище София, морски и речни пристанища;
Балансирано развитие на всички видове транспорт по коридорите на основната трансевропейска мрежа, както и между транспортната инфраструктура в Северна и Южна България;
Защита на българския транспортен бизнес от нелоялна конкуренция.
Здравеопазване
Преориентиране на здравната система към превенция и профилактика на социално значимите заболявания - сърдечно-съдови, онкологични и други, чрез диспансерната форма за наблюдение;
Специално внимание към майчиното и детското здравеопазване;
Създаване на модерна система на спешна медицинска помощ;
Развитие на информационната система в здравеопазването с цел ефективно планиране и разходване на финансовите средства в условия на прозрачност и контрол;
Използване на постиженията на поликлиничното обслужване чрез стимулиране на груповите медицински практики;
Запазване на целевите субсидии за общинските болници в отдалечени и труднодостъпни райони, както и увеличаване на стимулите за работа на медицинските специалисти в такива райони;
Запазване на намалената такса за посещение при лекар за пенсионерите;
Създаване на фонд за финансиране на здравната помощ за социално слаби граждани;
Увеличаване на частта от цената на лекарствата за деца и хронично болни, изплащана от Здравната каса;
Подобряване на планирането и на условията за реализация на медицинските специалисти в България.
Образование и култура
Намаляване на броя на ранно отпадащите от образователната система ученици чрез засилване на социалните и възпитателни функции на българското училище.
Увеличаване на програмите за осигуряване на хранене, ученическо облекло и стипендии за учениците, особено за тези в тежко семейно и материално положение.
Развитие на извънкласните форми на обучение и използване на свободното време;
Съобразяване на професионалното образование с икономическите и социални потребности на страната и регионите.
Разширяване на възможностите на ранно отпадналите лица над 16 години да получават професионална подготовка и квалификация;
Осигуряване на свободен достъп до интернет на територията на всички училища и университети;
Непрекъсната професионална подготовка и квалификация на учителите.
Включване на учителската професия в списъка на регулираните от държавата професии,
въвеждане на държавен стандарт за учителския труд
и увеличаване на учителските възнаграждения в съответствие с обществената роля на този труд;
Държавната поръчка за висшите училища да се определя не само от техния капацитет, а главно от обществените потребности и качеството на обучението;
В направленията, където има най-голяма нужда от подготовка на специалисти, издръжката на студентите да се поеме почти изцяло от държавата срещу ангажименти за работа в страната за определен период;
Развитие на БАН и на "изследователски университети".
Засилване на връзката между висшите училища, изследователски организации и бизнеса;
Установяване на национални критерии за заемане на академична длъжност;
Привличане на български учени, работещи в чужбина, за развитие на българската наука и икономика.
Стимулиране на равноправното участие на български учени в европейското изследователско пространство;
Съдействие за завършване на програма за развитие на изкуствата, културните и творческите индустрии, културното наследство и културния туризъм в страната за програмния период - 2014-2020 г.;
Осигуряване на достъп до култура на всеки български гражданин, включително в най-отдалечените населени места.
Запазване и развитие на читалищата като духовни средища.
Подобряване работата на културните институти и библиотеките и пълноценно включване на всички тях в мрежите на информационното общество;
Съхраняване и популяризиране на националното културно наследство във всичките му форми.
Осигуряване на връзка между икономиката и културата.
Държавна подкрепа за съвременни български проекти и автори, както и подкрепа за  културните индустрии и защита на авторските права.
Финанси и управление на европейските фондове
Въвеждане на прогресивно данъчно подоходно облагане;
Защитата  на потребителите на банкови услуги трябва да продължи чрез:Промени в ипотечните кредити;
Промени в Закона за частните съдебни изпълнители;
Промени в ГПК в частта, отнасяща се до принудителното изпълнение;
Приемане на Закон за небанковите финансови институции (фирми за бързи кредити);
Въвеждане на данък върху финансовите транзакции.
Засилване на надзора и контрола върху банковата система чрез присъединяване към Единния европейски банков надзор като част от Европейския банков съюз;
Стартиране на процедурата за присъединяване към ЕРМ-2 и присъединяване към Еврозоната;
Законодателни промени за преодоляване на междуфирмената задлъжнялост;
По-нататъшно усъвършенстване на режима по ДДС чрез:Засилване на фискалния контрол чрез разширяване на списъка от стоки, върху които се прилага механизмът за обратно начисляване на ДДС;
Допълнително облекчаване на МСП чрез опростяване на процедурите на механизма "Касова отчетност на ДДС".
Изготвяне на механизъм за споделена финансова отговорност при налагане на финансови корекции, които се дължат на системни грешки, като част от финансовата санкция следва да се понесе от националния бюджет или от бюджета на министерството, в рамките на което е разположен управляващият орган;
Изготвяне на Закон за управление на средствата от ЕС, целящ засилване на координацията и  ускоряване изпълнението на програмите;
създаване на предсказуема среда за изпълнението на проектите, с ясно регламентирани права и отговорности на участниците в процеса, както и премахване на съществуващата фрагментарност на нормативната уредба.
Външна и европейска политика
Засилване ролята на българската държава и задграничните ни представителства в сферата на външноикономическите отношения и по въпросите на енергийната сигурност;
Подкрепа на политиките на сближаване в Европейския съюз и активно търсене на партньори сред държавите членки за отстояване на българските държавни интереси по отношение на общите европейски политики, засягащи страната ни;
Разширяване на сътрудничеството и партньорството със страни със засилващо се политическо и икономическо влияние в световен план - БРИКС (Бразилия, Русия, Индия, Китай и Южна Африка);
Оползотворяване на възможностите от предстоящите председателства на България в ПСЮИЕ (юли 2015 - юни 2016), на комитета на министрите на Съвета на Европа (ноември 2015 - май 2016) и на Съвета на ЕС през втората половина на 2018 година за  поставяне на въпроси от компетентността на съответните организации и за решаване на въпроси от интерес за България;
Активно участие във формулирането и реализирането на европейската политика на съседство, с акцент върху нейното Източно измерение;
Политическа подкрепа и експертна помощ за европейската интеграция на страните от Западните Балкани при изпълнение от тяхна страна на критериите, включително за добросъседски отношения.
Подписване на договор за добросъседство и сътрудничество с Република Македония;
развитие на регионалното сътрудничество;
Застъпваме се за търсене на политическо решение на конфликта в Украйна и се противопоставяме на разширяването на икономическите санкции.
