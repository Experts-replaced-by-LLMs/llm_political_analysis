CD&V VOOR MENSEN EN WAARDEN. PROGRAMMA VOOR DE FEDERALE PARLEMENTSVERKIEZINGEN VAN 18 MEI 2003.  1. VOOR MENSEN EN WAARDEN.  2. HET VLAAMS CHRISTEN-DEMOCRATISCH ALTERNATIEF.  2.1 ZORG BIEDEN. VERBONDEN MET ZIEKEN.  2.1.1 De uitdaging: betaalbare en kwaliteitsvolle gezondheidszorg voor iedereen.  2.1.2 Geen (kans)armoede in ons land.  2.1.3 Vrijwilligers en verenigingen voluit steunen.  2.1.4 Het middenveld: de onmisbare speler tussen staat en burger.  2.2 THUIS VOELEN. VERBONDEN MET ALLE GEZINNEN.  2.2.1 Alle gezinnen eerst.  2.2.2 Veel minder slachtoffers in het verkeer.  2.2.3 Betaalbaar en kwaliteitsvol wonen.  2.3 INITIATIEF NEMEN. VERBONDEN MET ONDERNEMENDE EN WERKENDE MENSEN.  2.3.1 Gezonde bedrijven. Meer jobs.  2.3.2 Jobs op maat van de mensen.  2.4 HOUVAST BIEDEN. VERBONDEN DOOR RECHTEN EN PLICHTEN.  2.4.1 Een betrouwbare overheid die weet wat ze wil.  2.4.2 Meer blauw op straat, meer veiligheid, een betere justitie.  2.4.3 Een krachtige aanpak van fraude.  2.4.4 Vrede en veiligheid.  2.4.5 Vechten voor menselijkheid.  2.4.6 Drugs. Niet met ons.  2.4.7 Veel culturen, één rechtsstaat.  2.5 INVESTEREN IN DE TOEKOMST. VERBONDEN MET TOEKOMSTIGE GENERATIES.  2.5.1 Volwaardige pensioenen.  2.5.2 Mobiliteitsknopen ontwarren.  2.5.3 Gezond leven en gegarandeerd veilig eten.  2.5.4 Vrijheid van onderwijs. Geen discussie.  2.5.5 Een sterk Vlaanderen in een sociaal Europa.  2.5.6 Denk globaal, handel lokaal.  3. STEMOPROEP.  1. VOOR MENSEN EN WAARDEN.  CD&V, EEN ACTUELE STEM.  CD&V kiest ‘voor mensen en waarden’ omdat mensen zelf belangrijke waarden, die in onze samenleving op hun kop zijn gezet, opnieuw in ere moeten herstellen. De verbondenheid is het antwoord op de eenzaamheid, respect is het antwoord op agressie, verantwoordelijkheid is het antwoord op onverschilligheid. CD&V is een eigentijdse christen-democratische volkspartij die precies daarom voorrang geeft aan de mensen en aan de samenleving. Onze basiswaarden zijn de eigenheid van elke mens en de verbondenheid tussen mensen. Wij geloven dat elke mens uniek is en precies daarom waardevol is. We geloven ook dat mensen het best tot hun recht komen in gemeenschappen zoals het gezin, de familie, de buurt, de vereniging, de school, het ziekenhuis, het bedrijf. Gemeenschappen maken de samenleving warmer omdat ze mensen geborgenheid en zekerheid bieden. Pas dan zullen mensen opnieuw met meer vertrouwen samenleven.  KIEZEN ‘VOOR MENSEN EN WAARDEN’.  Wij kiezen voor mensen en waarden. Waarden zweven niet vrij in het ijle maar worden door mensen beleefd en voorgeleefd in concrete samenlevingsvormen. Wij kiezen niet voor ‘de burger’, ook niet voor ‘de staat’ maar voor mensen, verbonden met elkaar in de samenleving. Overal waar mensen, geïnspireerd door waarden als zorgzaamheid, verantwoordelijkheid, solidariteit en duurzaamheid initiatief nemen, mag de overheid geen hindermacht zijn. Integendeel, de eerste taak van de overheid is om samenlevingsvormen zoals het gezin, de familie, de buurt, de school, het ziekenhuis, het bedrijf te ondersteunen. In die samenlevingsvormen geven mensen samen een concrete gestalte aan waarden. De overheid moet een betrouwbare bondgenoot zijn. De Vlaamse christen-democraten geloven dat mensen samen het verschil kunnen maken. Wij geloven in de verantwoordelijkheidszin van de mensen.  CD&V, EEN EIGEN PROJECT.  CD&V kiest voor mensen, verbonden met anderen in ‘waardevolle gemeenschappen’. Die keuze onderscheidt ons van socialisten en liberalen. Zij kiezen voor het primaat van de overheid of voor het primaat van de economie. Zij willen de verschillende gemeenschapsvormen verzwakken en een rechtstreekse lijn instellen tussen individu en overheid. CD&V gaat de strijd aan tegen het individualisme in de samenleving en de versterking ervan door het blauwroodgroene beleid. Een samenleving kan niet zonder een sterk familiaal en sociaal weefsel. Daarom willen wij de verbondenheid, de persoonlijke en maatschappelijke banden tussen mensen opnieuw versterken.  VERBONDENHEID: ONZE BELANGRIJKSTE WAARDE.  Meer verbondenheid betekent meer zorgzaamheid voor zowel de oude als nieuwe kwetsbaren: de arme, de stervende, de geesteszieke, de verslaafde, het slachtoffer van het verkeer of van de criminaliteit. Meer verbondenheid betekent meer respect voor de andere. Ieder moet blijk geven van burger- en gemeenschapszin. Meer verbondenheid betekent meer verantwoordelijkheid voor de toekomstige generaties. We hebben niet het recht alleen te verbruiken. Wij moeten ook investeren in de toekomst van de volgende generaties. Meer verbondenheid betekent ook meer waardering voor de vrijwilliger en het middenveld en meer levenskwaliteit voor de gezinnen. Meer verbondenheid betekent tenslotte meer kansen voor ondernemende en werkende mensen en meer zekerheid voor de burgers omdat de overheid betrouwbaar is en de wetten doet naleven. Kortom, verbondenheid is de belangrijkste waarde die we verdedigen.  EEN BELEID DAT DE BAND TUSSEN MENSEN VERSTERKT.  In het beleid maken we die verbondenheid op verschillende manieren concreet. Iedereen heeft recht op beschikbare, betaalbare en betrouwbare gezondheidszorg. Gezinnen hebben recht op Kwali-Tijd. Bedrijven hebben recht op een gunstig investeringsklimaat. Mensen hebben recht op werk op hun eigen maat. Mensen hebben recht op volwaardige pensioenen. De burger heeft recht op een betrouwbare overheid.  EEN ANDERE POLITIEK WAAR IEDEREEN BETER VAN WORDT.  Wij willen ook op een andere manier aan politiek doen. Christen-democraten vertegenwoordigen niet alleen mensen, maar doen aan politiek samen met mensen. Overleg en betrokkenheid, mens en samenleving staan centraal. Omdat we dicht bij de mensen willen zijn, kiezen we voor Vlaanderen in een nationaal en steeds meer Europees geheel. We willen ook een voortrekkersrol blijven spelen in de gelijke deelname van mannen en vrouwen aan het politieke en maatschappelijke leven. Politiek moet opnieuw op lange termijn durven denken en handelen. Er is meer moed en waarheid nodig in de politiek. Want leugen en bedrog ondergraven de betrouwbaarheid van de overheid.  MET ONS WAS HET NIET WAAR GEWEEST.  Dat is ons concreet politiek project. Wij zouden de voorbije jaren andere keuzes gemaakt hebben. Met CD&V hadden de snel-Belg-wet zonder integratievereiste, de euthanasiewet, het gedoogbeleid voor drugs, de zgn. Lambermontakkoorden zonder meer Vlaamse autonomie, het pesten van de landbouw, de malaise bij alle vrije beroepen en de enorme schuldaangroei van de NMBS niet plaatsgevonden. Wij zouden de overheidsschuld meer hebben verminderd.  BLAUWROODGROEN: GEBROKEN BELOFTES MAAR TOCH VOORTBESTUREN.  Liberalen, socialisten en groenen konden noch hun beloften houden (‘modelstaat’, ‘actieve welvaartsstaat’) noch de grote uitdagingen aanpakken. Er zijn nu meer werkzoekenden in Vlaanderen dan drie jaar geleden. Er zijn langere wachtlijsten in de zorg en langere files op de overvolle wegen. Er is meer criminaliteit en meer gerechtelijke achterstand. Er is meer nachtlawaai. Blauwroodgroen schoof de begrotingsproblemen door naar de toekomst en wentelde een factuur van 5 miljard euro af op de volgende regering. Blauwroodgroen heeft noch snel noch efficiënt bestuurd. Blauwroodgroen heeft vooral willen ‘scoren’ via communicatie en via een onophoudelijke ‘goed-nieuws-show’. Dat is makkelijker dan het deblokkeren van dossiers en het nemen van beslissingen, activiteiten waarbij men niet enkel vrienden, maar vaak ook vijanden maakt. Liberalen, socialisten en groenen willen voortbesturen, ook na de verkiezingen. De kiezer kan dat stembusakkoord doorbreken. Het is tijd voor verandering. Het is tijd voor een politiek beleid dat mensen respecteert en gemeenschappen ondersteunt.  CD&V INVESTEERT IN DE TOEKOMST.  De voorstellen in ons verkiezingsprogramma willen we hard maken aan de hand van een verantwoord en duurzaam begrotingsbeleid. Een begrotingsbeleid dat rekening houdt met de op ons afkomende vergrijzing. Dat wordt niet makkelijk. Niettegenstaande de spectaculaire daling van de interestlasten en de demografische meevallers is onder blauwroodgroen de overheidsschuld trager verminderd dan gepland. Bovendien heeft blauwroodgroen al een aantal maatregelen aangekondigd waarvan de budgettaire weerslag zich vooral in de komende regeerperiode zal laten voelen. Blauwroodgroen heeft systematisch de problemen naar de toekomst doorgeschoven.  DOEN WAT BLAUWROODGROEN NIET DURFT.  De Nationale Bank stelt dat alleen een correcte inning van de overheidsontvangsten en een optimale beheersing van de uitgaven het mogelijk zullen maken al die maatregelen te verzoenen met het door de Hoge Raad van Financiën uitgestippelde traject voor de overheidsfinanciën. De Hoge Raad van Financiën wil geleidelijk groter wordende begrotingsoverschotten om de vergrijzing te kunnen betalen. De volgende regering staat dus voor moeilijke keuzes. Dat is de erfenis van blauwroodgroen. CD&V onderschrijft de doelstelling van een begrotingsoverschot van 0,9 procent vanaf 2007. Dat betekent meteen dat we onze eigen voorstellen in dit programma willen realiseren afhankelijk van de beschikbare budgettaire marges. Die marges willen we creëren met een overheid die niet consumeert maar investeert in een gezond klimaat voor de bedrijven, een hogere werkgelegenheidsgraad en een eigen kwaliteitsvolle dienstverlening. We gaan dan ook voor maatregelen met een hoog economisch en/ of sociaal rendement.  2. HET VLAAMS CHRISTEN-DEMOCRATISCH ALTERNATIEF.  2.1 ZORG BIEDEN. VERBONDEN MET ZIEKEN.  2.1.1 DE UITDAGING: BETAALBARE EN KWALITEITSVOLLE GEZONDHEIDSZORG VOOR IEDEREEN.  Een betaalbare en kwaliteitsvolle gezondheidszorg en een rechtvaardige financiering van zorgverstrekkers en zorgvoorzieningen zijn ontzettend belangrijk. Niemand zal dat ontkennen. Maar een zorgzame samenleving op maat van de mensen is meer dan dat. Een zorgzame samenleving verschilt van een rechtvaardige samenleving doordat ze meer doet dan in de basisnoden van de mensen voorzien. Zorgzaam zijn is meer dan een zieke mens genezen, meer dan mensen met een handicap kansen geven en meer dan garanderen dat oude mensen hun verblijf in het rusthuis kunnen betalen. Een zorgzame samenleving waar échte zorg wordt geboden, is anders. Zorgen voor iemand drukt boven alles een houding uit. Het is een wijze van beschikbaar zijn. Mensen die bejaarden of zieken helpen, thuis of in een instelling, weten dat die mensen nood hebben aan meer dan warm eten op tijd en stond en een proper huis of kamer. Is er in een rusthuis of een ziekenhuis nog tijd voor een gesprek? Is er nog tijd om te luisteren naar de zorgen en de bekommernissen van oude en zieke mensen? Bestaat er nog een kans om de hele mens ernstig te nemen en niet alleen zijn ziekte en zijn of haar fysieke ongemakken? Zijn er voldoende mogelijkheden om ouders van jongeren met psychische problemen te ondersteunen en aan te moedigen? Dat zijn vragen die de maat van een zorgzame samenleving bepalen.  DE ANALYSE VAN BLAUWROODGROEN.  NAAR EEN GEZONDHEIDSZORG MET TWEE SNELHEDEN.   De overheidsuitgaven voor gezondheidszorg stegen met 20 % over de periode 1999- 2002. De totale uitgaven voor gezondheidszorg zijn nog sterker gestegen. Dat betekent dat meer en meer uitgaven niet (langer) in het overheidsbudget zitten, maar naar de patiënten of zorgbehoevenden zijn doorgeschoven. De afgelopen zijn er dan ook steeds meer 'gaten' in de verplichte ziekteverzekering gekomen. Het universele verzekeringskarakter van de Belgische gezondheidszorg is steeds meer geëvolueerd in de richting van een minder volledige verzekering (concreet vertaald in de verhoging van de remgelden en de zorgkosten in het algemeen) met een selectieve bescherming door de maximumfactuur van maatschappelijk kwetsbare groepen. Het terugbetaalde deel van de kostprijs van medische zorg is met andere woorden minder en minder voor iedereen gelijk. Voor de midden- en hogere inkomens stijgt, mede door de ongewenste neveneffecten van de maximumfactuur, de druk om een aanvullende, facultatieve verzekering te nemen. Maar op die commerciële verzekeringsmarkt gelden andere regels. Om de activiteiten winstgevend te houden, wordt aan risicoselectie gedaan. Mensen die een hoger risico lopen, moeten hogere premies betalen, of komen niet voor een verzekering in aanmerking.  OMWILLE VAN EEN STRUCTURELE ONDERFINANCIERING.   De structurele onderfinanciering van sommige zorgverstrekkers, ziekenhuizen en verzorgingsinstellingen is erg groot. De noodzakelijke kritische evaluatie van de doelmatige aanwending van de middelen komt slechts schoorvoetend op gang. Dat heeft tot gevolg dat om hun goede werking te verzekeren de zorgverstrekkers en zorginstellingen steeds meer supplementen en extra’s (moeten) aanrekenen aan de patiënten.  EN DOOR DE NEVENEFFECTEN VAN DE MAXIMUMFACTUUR.   Blauwroodgroen leidt de aandacht van die kostenstijgingen voor de patiënten systematisch af door te verwijzen naar de maximumfactuur. De maximumfactuur, een nieuw begrip voor de sinds 1993 bestaande sociale en fiscale correcties op wat de patiënt uit eigen zak moet betalen voor zorg, is een goed bedoeld instrument om de gezondheidszorg financieel toegankelijk te houden voor de laagste inkomens in onze samenleving. Dat neemt niet weg dat lang niet alle kosten voor noodzakelijke medische zorg in de maximumfactuur begrepen zijn. Maar de maximumfactuur heeft perverse effecten. De maximumfactuur versterkt het doorschuiven van kosten voor gezondheidszorg door de overheid en zorgverstrekkers naar de patiënten. De praktijk bewijst het. Met de maximumfactuur als excuus zijn de terugbetalingen voor de kinesitherapie verlaagd en wordt in 2003 het remgeld van sommige geneesmiddelen verhoogd. Endoscopisch en viscerosynthesemateriaal (zoals hechtingsmateriaal dat onontbeerlijk is bij operaties) wordt slechts voor 10% terugbetaald. De overige 90% komt via het remgeld ten laste van de patiënt. Enkel de patiënt die van de maximumfactuur gebruik kan maken, wordt niet getroffen door die kostprijsstijgingen. Er valt dan ook te vrezen dat het maximumfactuur-argument in de toekomst nog zal terugkeren om andere remgeldstijgingen door te voeren. De maximumfactuur wordt en zal ook worden aangegrepen om hogere prijzen te vragen aan patiënten die niet tot de laagste inkomenscategorieën van de maximumfactuur behoren. Nu reeds deconventioneren artsen gemakkelijker zodat ze aan de midden en hogere inkomens ereloon-supplementen kunnen vragen. Voor de mensen die (net) niet van de maximumfactuur genieten (volgens de letter van de wet is iedereen verzekerd via de maximumfactuur, in de praktijk echter komt het systeem aan slechts 10 % van de mensen ten goede), leidt de maximumfactuur dus tot een reële verhoging van de kosten voor gezondheidszorg. De maximumfactuur wekt dan ook de valse illusie van een totale bescherming voor de eigen uitgaven voor gezondheidszorg. Tot slot is de maximumfactuur geen toonbeeld van administratieve vereenvoudiging. De maximumfactuur zorgt voor een aanzienlijke meerkost aan administratieve uitgaven voor ziekenfondsen en overheidsinstellingen. De maximumfactuur impliceert immers een uitvoerig onderzoek naar de inkomsten en bestaansmiddelen van mensen veeleer dan te werken met makkelijk af te lijnen groepen voor wie de betaalbaarheid van de zorg het meest problematisch is: gepensioneerden, weduwen en weduwnaars, mensen met een handicap, mensen die van het leefloon leven.  EEN STIJGING VAN DE BUDGETTEN VOOR GEZONDHEIDSZORG IS NOODZAKELIJK.   In de toekomst komen de uitgaven voor de ziekteverzekering nog meer onder druk te staan, alleen al door de vergrijzing, de technologische ontwikkeling in de zorg en de lonen in de zorgsector die sterker stijgen dan de arbeidsproductiviteit. Door de maximumfactuur en de toenemende rol van aanvullende verzekeringen dreigt als maar meer een onderfinanciering door de overheid wat onrechtvaardig en ondoelmatig is.  MALAISE BIJ DE ZORGVERSTREKKERS.   Voor de ziekenhuizen, de rusthuizen, de artsen, de apothekers, de kinesisten is de rechtsonzekerheid de laatste jaren enkel maar toegenomen door een overvloed aan niet transparante regels die dan nog om de haverklap veranderen en vaak zelfs terugwerken in de tijd. Lineaire maatregelen en bureaucratische procedures volgen elkaar op. Van de grote stijging van het budget maakte de huidige meerderheid geen gebruik om een context te creëren waarin overleg en zelfregulering voldoende resultaten opleveren. Van een billijke en transparante financiering van de Vlaamse – vooral private – ziekenhuizen is geen sprake, waardoor het niet-voor-winst-principe op de helling komt te staan. Vele, vanuit een diepgaande religieuze inspiratie ontstane initiatieven als ziekenhuizen, rusthuizen, psychiatrische klinieken, thuis- en mantelzorg komen steeds meer onder (liberaal) spervuur. Tot slot bleken de beloften die blauwroodgroen vooral aan de huisartsen heeft gedaan loze beloften.  RUSTHUIZEN: DUUR EN SCHAARS.   Het vijfjarenplan van de vorige regering voorzag vanaf 1998 elk jaar in een omzetting van 5.000 gewone rustoordbedden in RVT-bedden. Eind 2002 waren er dan ook 25.000 extra RVT-bedden. Maar een nieuwe inhaaloperatie is nodig want er ontbreken nog 30.000 rust- en verzorgingsbedden waarvan 14.000 in Vlaanderen. Blauwroodgroen heeft alleen maar gepland dat er in 2003 maximaal 3.192 ROB-bedden naar RVT-bedden omgeschakeld kunnen worden. Het tekort aan RVT-bedden zorgt ervoor dat in de Vlaamse rusthuizen de rust- en verzorgingskosten slechts voor 70 % gedekt worden. Die onderfinanciering wordt afgewenteld op een hogere dagprijs voor elke bewoner of op besparingen op kwaliteit. Voor vele bewoners volstaat het wettelijk pensioen niet om die dagprijs te dekken. Want in Vlaanderen bedraagt de kloof tussen de gemiddelde kostprijs van een rusthuis (1.115 euro per maand) en het gemiddelde pensioen (790 euro) nu 325 euro. Voor veel ouderen is een rusthuisverblijf alleen betaalbaar wanneer ze een beroep kunnen doen op de uitkering van de zorgverzekering, een realisatie van CD&V, en/ of op hulp aan bejaarden. Maar ook die aanvullende dekkingen vergroten op hun beurt de kans op prijsstijgingen, al of niet het gevolg van een onderfinanciering door de overheid. Het probleem van de betaalbaarheid van een rusthuis rijst nog scherper voor de gezinnen waarvan één partner in een rustoord moet worden opgenomen en de andere nog voldoende zelfredzaam en autonoom is om thuis te wonen. De thuiswonende verliest in de meeste gevallen de hoedanigheid van gezinshoofd en houdt na de betaling van de kosten voor het rusthuis van de andere partner vaak amper nog iets over om van te leven.  MENSEN DIE LEVEN VAN EEN INVALIDITEITSUITKERING.   De kosten ten laste van de patiënt met een chronische aandoening kunnen nog altijd hoog oplopen. Want voor een aantal langdurig zieken ligt het plafond van de maximumfactuur te hoog en een aantal specifieke kosten voor chronisch zieken zijn niet in de maximumfactuur opgenomen. Bovendien is onder blauwroodgroen de minimuminvaliditeitsuitkering nauwelijks verhoogd.  HET STANDPUNT VAN CD&V: HET ZORGWAARBORGPLAN.  DE KRIJTLIJNEN VAN HET PLAN.  Via een zorgwaarborgplan garanderen we eenieder die in Vlaanderen woont betaalbare, beschikbare (geen wachtlijsten en voldoende aanbod), en betrouwbare (kwalitatieve en veilige) zorg, zonder onderscheid, ingebed in een solidair verzekeringssysteem.  BETAALBARE ZORG.   CD&V staat er borg voor dat de verplichte ziekteverzekering voor iedereen een breed pakket aan zorg blijft dekken en terugbetalen, ongeacht het inkomen. De bijdrage aan de verplichte ziekteverzekering staat in verhouding tot het inkomen, de (terug)betaling voor de genoten zorg niet (tenzij voor de laagste inkomens of mensen met een uitgesproken ziektegeschiedenis waar de terugbetaling nog groter kan zijn). Op die manier zorgen we ervoor dat de verplichte ziekteverzekering gedragen blijft door de midden- en hogere inkomens. Voor CD&V toont de maximumfactuur aan dat het tijd is om op een andere manier over zorg en de organisatie van de zorg na te denken. CD&V wil voldoende middelen investeren in de gezondheidszorg. Meer middelen betekent ook meer en effectiever responsabiliseren. We willen de onderfinanciering door de overheid en de ziekteverzekering van de zorgverstrekkers en verzorgingsinstellingen stoppen. Zo vermijden we dat de kosten voor zorg meer en meer worden verhaald op de patiënt. We kiezen niet voor een stelselmatige individualisering in de gesubsidieerde zorg in die zin dat iedere zorgbehoevende een budget krijgt, waarmee hij/ zij gewenste zorg kan kopen. We kiezen slechts voor de techniek van het persoonlijk budget voor de zorgbehoevende wanneer dat de enige manier is om zorg op maat mogelijk te maken.  BESCHIKBARE ZORG: REGIONAAL BEREIKBARE ZORG EN GEEN WACHTLIJSTEN.   CD&V bouwt aan een gezondheidszorg waarin de patiënt en zijn zorgbehoefte echt centraal staan. We willen een zorgaanbod dat is afgestemd op de noden van morgen. Dat veronderstelt een afdoende en een gedifferentieerd zorgaanbod zodat geen wachtlijsten ontstaan. Welke eerstelijnszorg in elke regio beschikbaar moet zijn, wordt van onderuit en afhankelijk van de concrete behoeften op intergemeentelijk vlak bepaald, in overleg met o.m. de huisartsenkringen. Het uitgangspunt is dat de gebruikelijke zorg in de buurt van de zorgbehoevende beschikbaar is en blijft (thuisverpleging, poetshulp, algemene en regelmatige medische zorg, zorg in de rust- en verzorgingstehuizen e.a.). We willen af van een aparte benadering van de verschillende vormen van zorg. We willen zorg meer en meer benaderen in zijn totaliteit zodat de overgangen tussen de verschillende vormen van zorg (thuis, in een verzorgingsinstelling of ziekenhuis) soepel verlopen. Dat veronderstelt een sluitend informatie- en communicatienetwerk tussen de verschillende aanbieders en verstrekkers van zorg. Die benadering moeten we ook doortrekken in de programmatie.  BETROUWBARE ZORG.   CD&V wil een betrouwbare, kwaliteitsvolle en veilige zorg. De overheid moet ervoor zorgen dat de patiënt erop kan rekenen dat de aangeboden zorg van hoge kwaliteit is. Dat moet worden vertaald in de erkenningsvoorwaarden van de zorginstellingen. Het vergt (prikkels voor) kwaliteitsbevorderende initiatieven, aandacht voor het zorgproces en geïntegreerde en aangepaste inspectiemethoden door multidisciplinaire teams.  VIA EEN GEREGISSEERDE MARKT.  ROL VAN DE OVERHEID IN DE GEZONDHEIDSZORG, RUIMTE VOOR DE SOCIAL PROFIT IN HET AANBOD.   Wij willen geen nationalisering van de gezondheidszorg. Het effectieve aanbod van de zorg moet zo vrij mogelijk gebeuren door ‘het veld’ en door o.a. de waardengebonden social-profit verzorgings- en gezondheidsinstellingen en vrije beroepers. Slechts wanneer er een reële behoefte bestaat die niet adequaat door het vrije initiatief wordt of kan worden ingevuld, moet de overheid zelf op een kwalitatieve manier dergelijke voorzieningen organiseren. De openbare diensten en voorzieningen moeten zo veel mogelijk als zelfstandige diensten functioneren. Die moeten (in de financiering bijvoorbeeld) op dezelfde manier behandeld worden als particuliere voorzieningen. Europese regelgeving en GATS (General Agreement on Trade in Services)- onderhandelingen mogen er zeker niet toe leiden dat openbare diensten als gezondheidszorg en ziekteverzekering worden overgeleverd aan een blinde marktwerking, met een niet-gereguleerde openstelling van die diensten voor (buitenlandse) concurrentie van profit-ondernemingen. Behalve financier is de rol van de overheid op het vlak van het gezondheidszorgbeleid te waken over de kwaliteit, de financiële en geografische toegankelijkheid van de zorg alsook over het op elkaar aansluiten van de zorg buiten en binnen de gezondheidsinstellingen.. Samen met de sociale partners zorgt de overheid voor een betrouwbaar, rechtszeker raam waarbinnen de vraag naar en het aanbod aan zorg optimaal op elkaar aansluiten. Een kaderwet gezondheidszorg is daarvoor het beste instrument. De wet op de ziekenhuizen maakt deel uit van de algemene kaderwet en is niet langer de centrale spil van de wettelijke bepalingen m.b.t. zorg. De eigenheid van de organisatie van de zorg die zo kenmerkend is voor ons land willen we behouden. De overheid creëert een ruimer kader waarbinnen verzekeraars en verstrekkers in grote autonomie kunnen onderhandelen. Een fundamenteel geloof in overleg als methodiek moet de overheid koppelen aan een collectieve responsabilisering van de actoren voor output van de geleverde zorg. Kortom, CD&V wil zo weinig mogelijk bureaucratische regels over de invulling van de individuele zorgverlening op het microniveau. De resultaten van de zorg en het halen van de maatschappelijke gewenste doelstellingen inzake zorg willen we wel consequent meten.  TRANSPARANTE BESLUITVORMING OVER KEUZES IN DE ZORG.   Het realiseren van de grote ambitie van betaalbare zorg voor patiënt en gemeenschap impliceert dat het debat over keuzes in de zorg – die hoe dan ook moeten worden gemaakt – veel transparanter wordt gevoerd. Dat betekent dat de grote ambities van ons stelsel van ziekteverzekering onderwerp moet zijn van een publiek, parlementair debat. De overheid bewaakt daarbij de fundamentele streefdoelen: betaalbaarheid, bereikbaarheid en kwaliteit. De programmatie en erkenningen moeten in het teken staan van deze doelstellingen. Die basisregels moeten mutualiteiten en verstrekkers stimuleren om sterk mee verantwoordelijk te zijn voor het bereiken van de vooropgezette doelstellingen. De klassieke instrumenten willen we daarom beter afstemmen op outputmeting, de kwaliteit van het zorgproces en de ontwikkeling van standaarden. Binnen die krijtlijnen en vanzelfsprekend op basis van wetenschappelijke inzichten, staan de mutualiteiten en verstrekkers in voor het daadwerkelijk waarmaken van deze grote beleidsopties door o.m. het onderhandelen van akkoorden of conventies. Ook hier is transparantie absoluut noodzakelijk. De keuze van welke zorg uiteindelijk begrepen is in de verplichte verzekering en welke niet, moet worden geëxpliciteerd. Het respect voor de autonomie van de zorgpartners willen we koppelen aan een permanente kritische evaluatie van de doelmatigheid van de terugbetaling van de zorg. Die controle moet worden uitgevoerd door een instelling die volledig losstaat van het RIZIV.  DEELSTATEN BEVOEGD VOOR HET HELE GEZONDHEIDSZORGBELEID.  EENHEID IN BESLUITVORMING: DEELSTATEN BEVOEGD VOOR HET HELE GEZONDHEIDSZORGBELEID.   Gezondheidszorg is een voorbeeld van een bevoegdheidsdomein dat de federatie en de deelstaten delen. De huidige bevoegdheidsverdeling heeft o.m. tot gevolg dat grote inspanningen van een deelstaat op het vlak van preventie geen return oplevert voor die deelstaat. Het eindresultaat is dat de deelstaten veel te weinig investeren in preventie zodat de totale kosten van de gezondheidszorg oplopen. De gedeelde bevoegdheid bemoeilijkt een coherent en transparant beleid. Voor CD&V moeten de deelstaten bevoegd worden voor het totale gezondheidszorgbeleid, temeer omdat de visie en politieke voorkeuren op het vlak van zorg in Vlaanderen en Wallonië duidelijk verschillen. De volledige bevoegdheid voor de deelstaten voor het integrale gezondheidszorgbeleid is de noodzakelijke voorwaarde voor een bestuurskrachtig gezondheidszorgbeleid in Vlaanderen dat precies aansluit bij de noden en verwachtingen van wie in Vlaanderen woont en werkt.  EUROPA.  DE ROL VAN EUROPA.   De Europese Unie moet de autonomie van haar lidstaten respecteren om zelf de gezondheidszorg uit te bouwen op basis van solidariteit, toegankelijkheid en kwaliteit. Het Europese recht moet de specificiteit van ons stelsel – dat zich situeert tussen markt en overheid erkennen en ontzien. Zo doet Europa recht aan de verscheidenheid van culturen die ook tot uiting komt in de organisatie van de zorg. Uiteraard moet de Europese Unie ook oog hebben voor het vrij verkeer van personen en diensten, wat ook betrekking heeft op de gezondheidszorg. Een goed evenwicht is vereist want de economische principes van vrij verkeer en mededinging kunnen leiden tot een sluipende privatisering of uitholling van de verplichte ziekteverzekering. Het toekomstig Europees constitutioneel verdrag moet de garantie verankeren dat het Europees beleid en de Europese regelgeving rekening houden met de vereisten van toegankelijke, betaalbare en kwaliteitsvolle sociale bescherming, o.m. in de gezondheidszorg, die precies gebaseerd is op inkomens- en risicosolidariteit. De dwingende eisen van vrij verkeer van personen en diensten mogen de sociale cohesie en toegankelijkheid van de gezondheidszorg niet ondermijnen. We willen dan ook een nieuwe en eenvoudige Europese verordening met betrekking tot de voorwaarden waaronder patiënten uit het ene land zich kunnen laten verzorgen in het andere land. Die regeling moet een dubbele doelstelling bewaken: 1) vermijden dat (systematisch) patiënten voor een dure verzorging naar een ander land worden doorverwezen, omdat dit de financiële stabiliteit kan bedreigen van het stelsel van het land waar de zorg wordt gezocht; 2) vermijden dat zorgverstrekkers hun kernopdrachten t.a.v. de inwoners of verzekerden uit het eigen land verwaarlozen om meer lucratievere zorg te verstrekkers aan buitenlanders. Via de methode van de ‘open coördinatie’ kan de Europese Unie de motor zijn van kwaliteitsverbeteringen en vooruitgang in de zorg en van een verbetering van de toegang tot zorg in álle landen van de Europese Unie. Open coördinatie is een manier voor het bevorderen van samenwerking, de uitwisseling van beproefde praktijken en het bereiken van overeenstemming over gemeenschappelijke streefdoelen en richtsnoeren voor de lidstaten, soms ondersteund door nationale actieplannen. Het berust op een regelmatige inventarisatie van de vooruitgang die is geboekt bij het halen van de streefdoelen en stelt de lidstaten in de gelegenheid hun inspanningen te vergelijken en lering te trekken uit de ervaring van anderen. Bovendien moet er ook een eerlijke concurrentie komen op het vlak van de aanvullende ziekteverzekeringen, door het opleggen van gemeenschappelijke regels van algemeen belang. Daarom willen we een breder Europees regulerend kader voor de aanvullende verzekeringen dat geldt voor alle zorgverzekeraars en dat voorziet in een acceptatieplicht, een compensatie voor risico’s en een verbod op het opzeggen van contracten op grond van leeftijd.  CD&V MAAKT WERK VAN: HET ZORGWAARBORGPLAN.   BETAALBARE ZORG VOOR PATIËNT EN GEMEENSCHAP.  EEN VERPLICHT EN BETAALBAAR PAKKET.   -   CD&V staat er borg voor dat de verplichte ziekteverzekering een     breed pakket aan zorg blijft dekken en terugbetalen. Dat betekent     dat we de noodzakelijke materialen en prothesen die nodig zijn om     een zelfstandig of kwalitatief leven te leiden in het verplichte     pakket resp. de ziekenhuisfinanciering willen opnemen. Alleen wat     niet door gefundeerd wetenschappelijk onderzoek kan worden     onderbouwd, en wat veeleer uit sociale, comfort (eenpersoonskamer,     behoudens dwingende medische eisen) of esthetische overwegingen     gekozen is, hoort thuis in een aanvullende verzekering, die niet     anders dan complementair mag zijn. Ook wie bijzondere medische     risico’s buiten de arbeidssfeer opzoekt door deel te nemen aan     allerhande risicovolle sport en andere activiteiten moet zich     daarvoor aanvullend verzekeren.  -   Aanvullende voorzieningen naast de verplichte     gezondheidszorgverzekering dienen ter aanvulling en geenszins ter     vervanging van de solidair gefinancierde verplichte verzekering.  -   Via een zorggarantie-index meten we jaarlijks alle betaalde     remgelden, supplementen en niet-terugbetaalde kosten inzake     gezondheidszorg in het algemeen en per patiënt. Op die manier     krijgen we een knipperlicht dat onderfinanciering van de zorg     signaleert. Dat zal een sluipende privatisering van de     gezondheidszorg helpen voorkomen.  -   De MAF, die als echt sluitstuk, zonder perverse effecten, kan     blijven bestaan, willen we corrigeren met kwalitatieve criteria     zoals de “ziektegeschiedenis en medische achtergrond” van de     patiënt.  -   Het realiseren van de grote ambitie van betaalbare zorg voor patiënt     en gemeenschap impliceert dat het debat over keuzes in de zorg – die     hoe dan ook moeten worden gemaakt – veel transparanter wordt     gevoerd. Dat betekent dat de grote ambities van ons stelsel van     ziekteverzekering onderwerp moet zijn van een publiek, parlementair     debat. Zo kunnen de keuzes van welke zorg uiteindelijk begrepen is     in de verplichte verzekering en welke niet, duidelijk worden     geëxpliciteerd. Het respect voor de autonomie van de zorgpartners     willen we koppelen aan een permanente kritische evaluatie van de     doelmatigheid van de terugbetaling van de zorg.  RECHTEN EN PLICHTEN VAN DE PATIËNT.   Preventie: een belangrijk aanbod maar geen voorwaarde voor toegang tot terugbetaling van zorg.   -   De overheid doet via een duurzaam preventiebeleid appèl op de     verantwoordelijkheid van iedereen om zijn of haar gezondheid te     bewaken en te bevorderen. We willen het recht op toegang tot de     terugbetaling van de zorg evenwel niet afhankelijk maken van de     preventie-inspanningen, of het gebrek daaraan, van de individuele     patiënt. De overheid moet wel investeren in een beleid dat iedereen     aanzet om gezond te leven, want voorkomen is goedkoper dan genezen.  -   We willen systematisch gegevens verzamelen over gezondheidsrisico’s     (roken, druggebruik, overgewicht, gebrek aan beweging, depressies,     oorzaken van osteoporose, vervuiling enz.) om daaruit conclusies te     trekken voor het preventie– en gezondheidsbeleid.  -   We richten het preventiebeleid op alle groepen van de samenleving.     Dat betekent concreet:  -   de eerstelijnszorg als eerste partner in het preventiebeleid     behouden.  -   gezondheidsbevordering in overleg met ouders, scholen (meer sport,     gezonde voeding en drank op school, ...) en verenigingen en     ziektegerichte preventie (zoals opsporen van borst-, baarmoederhals-     en prostaatkanker, tijdige opsporing van dementie, het voorkomen en     tijdig behandelen van overgewicht, het voorkomen en tijdig     behandelen van osteoporose, regelmatige controle van het gebit).  -   We willen een coherent beleid om gewenst en gezond moederschap te     bevorderen. We willen vrouwen sensibiliseren en kansen geven om hun     eerste kindje tijdig en liefst voor de leeftijd van 30 jaar te     krijgen. Het groter wordend probleem van de tienerzwangerschappen –     de leeftijd van meisjes die ongewenst zwanger raken, daalt – willen     we gericht aanpakken, door meer middelen uit te trekken voor     preventie ten aanzien van jongeren en begeleiding van die jonge     vrouwen.  -   het beïnvloeden van omgevingsfactoren en oorzaken van ongezondheid     en onwelzijn (zoals een kwaliteitsvolle levensloopbaan met aandacht     voor oorzaken van stress en depressie, kwaliteitsvolle en veilige     arbeidsomstandigheden, een degelijk huisvestingsbeleid, een grote     zorg voor een duurzaam milieubeleid).  -   bijzondere aandacht voor zelfmoordpreventie in het bijzonder bij de     jongeren.  -   Een coherente ontradingsstrategie van alle overheden ten aanzien van     legale en illegale drugs.  -   We investeren in wetenschappelijk onderzoek dat de relatie blootlegt     tussen allerlei vormen van milieuvervuiling (zoals dioxines,     pesticiden, toxische stoffen in het milieu, smog), moderne     leefwijzen (roken, pilgebruik, gebruik van drugs), voeding (pcb’s in     kippen, kleurstoffen) en gezondheidsproblemen die er mogelijk uit     resulteren.  -   We investeren in wetenschappelijk onderzoek naar mogelijkheden en     instrumenten voor vrouwen om zich te beschermen tegen seksueel     overdraagbare aandoeningen.  Patiëntenrechten.   -   We bieden instrumenten en ondersteuning om de rechten van de     patiënten op een correcte manier te realiseren: goede     sensibilisering over de rechten van patiënten, maar ook over hun     plichten (zoals therapietrouw, begeleide zelfzorg) en mogelijkheden     om kostenbewust voor de juiste zorg te kiezen. Via het elektronisch     medisch dossier willen we het ‘gezondheidszorgshoppen’ voorkomen.  -   Het instrument van de klachtenbehandeling moet snel en correct     worden uitgebouwd. Gegronde klachten moeten een hefboom tot     kwaliteitsverbetering zijn.  -   We erkennen de representatieve vertegenwoordigers van patiënten als     partners in het debat over gezondheidszorg.  -   We pakken de overconsumptie van geneesmiddelen in België en     Vlaanderen aan via sensibilisering, preventie en financiële     prikkels. Tegen 2006 willen we het bedrag dat per persoon wordt     besteed aan geneesmiddelen terugbrengen tot het Europees gemiddelde.     Dat zal ook de gezondheid ten goede komen in de vorm van minder     resistentie van virussen en bacteriën tegen geneesmiddelen.  -   We voeren een verzekeringssysteem of een no fault-vergoedingsfonds     in voor de vergoeding van specifieke schade veroorzaakt door een     medische ingreep. Mensen die specifieke schade hebben geleden die     rechtstreeks het gevolg is van een medische ingreep worden vergoed     voor de geleden schade. Zij hoeven niet langer te bewijzen dat de     arts een fout heeft gemaakt of onzorgvuldig is geweest. Op die     manier vermijden we moeilijke en zware processen voor het     slachtoffer van een medische fout. Een deel van die schade wordt     vergoed via een bijzonder fonds dat snel en correct uitbetaalt. De     financiering van het fonds is een gedeelde verantwoordelijkheid van     enerzijds de overheid en anderzijds de zorgverleners en     zorginstellingen. Die regeling mag evenwel geen perverse effecten     hebben in de zin van deresponsabilisering van de zorgverstrekkers.     Bovendien mag die nieuwe regeling geen al te groot beslag leggen op     overheidsmiddelen die beter worden geïnvesteerd in preventie en     terugbetaling van zorg.  AANDACHT VOOR DE “NULDE” LIJN: DE ONVERVANGBARE MANTELZORGERS.   -   De mantelzorger moet in de professionele hulp- en zorgverlening     worden erkend als de sleutelfiguur die de continuïteit van de zorg     waarborgt. De mantelzorger is een partner in de zorgverlening met     wie op basis van respect en gelijkwaardigheid moet worden     samengewerkt.  -   De verenigingen en vormingsinitiatieven ter ondersteuning van de     mantelzorgers moeten verdere kansen krijgen. Zo kunnen verwanten die     zorg op zich nemen, hun draagkracht versterken en kansen en grenzen     aftasten. Dat komt zowel de mantelzorger als de verzorgde ten goede.  -   In de opleidingen en nascholing voor de diverse zorgdisciplines moet     aandacht worden besteed aan de ondersteuning van de mantelzorgers en     de specifieke problemen waarmee zij te maken krijgen. Signalen als     overbelasting enz. van de mantelzorger kunnen dan tijdig worden     opgevangen en degelijk opgevolgd.  -   Wij willen de effectieve opvulling van de programmatie voor     dagverzorging en kort verblijf gericht stimuleren. Op die manier kan     de druk op de mantelzorger worden verlicht wanneer hij/ zij daar     nood aan heeft. Op dit ogenblik is de programmatie in Vlaanderen     slechts voor 12 % effectief gerealiseerd. Met de op relatief korte     termijn te realiseren plaatsen komen we in Vlaanderen uit op 51 %.     Dat is nog veel te weinig.  -   Wij willen de rechtspositie en het statuut van de mantelzorger     verbeteren. Via de Kwali-Tijd-kaart zullen mantelzorgers kunnen     genieten van vergoed mantelzorgverlof. Tegelijk willen wij ook de     elementen voor een degelijk sociaal statuut onderzoeken.     Mantelzorgers moeten in elk geval degelijk worden verzekerd.  -   Het grote maatschappelijke belang van het verrichte werk is niet te     verzoenen met eventuele negatieve gevolgen van dat engagement op het     inkomen en/ of de rechtspositie van de mantelzorger. Daarom zal CD&V     die mogelijke negatieve gevolgen wegwerken. En wij willen ook een     hogere belastingvrije som voor de mantelverzorger die een     hulpbehoevend familielid in huis neemt.  AANDACHT VOOR DE EERSTE LIJN.   De rol van de huisarts.   -   We betrekken huisartsen en hun vakbonden nadrukkelijk bij het beleid     en de uitbouw van de eerstelijnszorg: op het niveau van het RIZIV     via de (huis)artsenvakbonden. De huisartsenkringen zijn de partners     in het lokale overleg over de organisatie van de zorg. De huisarts     zelf krijgt bovendien een duidelijker signaalfunctie i.v.m. aard en     omvang van gezondheidsproblemen. De huisarts moet door alle partners     in de zorg worden erkend en zijn werk kunnen doen als zorgcoach van     zijn patiënten in het raam van het zorgtraject op maat (zie verder).     De arts doet de nodige preventieve onderzoeken en geeft preventieve     gezondheidsinformatie. De arts centraliseert alle medische en     zorgrelevante gegevens van de patiënt, begeleidt de patiënt in en     door het zorglandschap en houdt contact met de andere     zorgverstrekkers, zodat die op de hoogte zijn van de medische     achtergrond en zorgbehoeften van de patiënt. Uiteraard veronderstelt     dit een adequate verloning.  -   De overheid investeert in de geleidelijke uitbouw van een     elektronisch globaal medisch dossier. De huisarts wordt de beheerder     van het globaal medisch dossier. Alle zorgpartners krijgen toegang     tot een onderdeel in het dossier zodat alle zorg gebundeld wordt op     één informatienetwerk. De gegevens van elke patiënt (zoals medische     voorgeschiedenis, allergieën, geneesmiddelengebruik, voorschriften)     worden selectief en met eerbiediging van de privacy consulteerbaar.     Op die manier willen we dubbelonderzoeken en nodeloze onderzoeken en     therapieën voorkomen.  -   We ondersteunen de voorstellen inzake praktijkfinanciering voor     zover die regeling geen financiering inhoudt voor structuren maar     wel voor concrete functies als wacht en andere diensten. De     praktijkfinanciering moet ook een hefboom zijn voor huisartsen om     hun job beter te kunnen combineren met gezin of andere taken.  -   We willen de zogenaamde echelonnering (consultatie van een     specialist of ziekenhuiszorg is in principe slechts mogelijk ná     raadpleging van de huisarts) alvast niet dirigistisch van bovenaf     opleggen. We willen de keuze wel voelbaar sturen door financiële     prikkels: wie via zijn/ haar huisarts passeert alvorens hij/ zij     naar de specialist of het ziekenhuis stapt, betaalt uiteindelijk     steeds minder dan wie rechtstreeks een specialist raadpleegt. Op die     manier kan de huisarts zijn rol als zorgcoach, (persoon die met     kennis van de hele ziektegeschiedenis van de patiënt, de patiënt     begeleidt en de zorg mee coördineert) en beheerder van het globaal     medisch dossier beter spelen. Hiertoe willen we via een debat tussen     alle betrokkenen (patiënten, huisartsen, specialisten...) uitklaren     welke opdrachten van specialistische zorg niet behoren tot de eerste     lijn. Huisartsenkringen moeten afspraken kunnen maken met de     ziekenhuizen over spoedzorg en spoedopnamen.  -   Het hierboven vermelde debat moet in de best mogelijke     omstandigheden worden gevoerd. Om o.m. de positie van de huisartsen     te verduidelijken, schrappen we de wettelijke verplichting dat     artsenvakbonden zowel huisartsen als specialisten moeten     vertegenwoordigen.  -   We stoppen de administratieve overbelasting van artsen o.m. via     goede informaticanetwerken en een stroomlijning en vereenvoudiging     van procedures.  De rol van de apotheker.   -   De apotheker behoudt het alleenrecht om geneesmiddelen te verkopen.     Wij ondersteunen het principe van de bereikbaarheid en lage drempel     voor de patiënt. Wij geloven immers in farmaceutische zorg die de     apotheker levert. De apotheker blijft immers het best geplaatst om     de patiënt te informeren en te sensibiliseren tot een verantwoord     gebruik van geneesmiddelen.  -   Apotheken moeten maximaal worden beschermd tegen overname door     (buitenlandse) commerciële bedrijven. Wij blijven ook ijveren voor     de goedkeuring van het wetsvoorstel De Clerck, Pieters e.a. met     betrekking tot de regeling van de overdracht van apotheken.  -   We stimuleren het lokaal overleg tussen artsen, apothekers en andere     belanghebbenden met het oog op duidelijke en gedragen afspraken over     een selectie van geneesmiddelen op grond van vooraf bepaalde     criteria (de prijs van het product is daarbij het eerste, maar niet     het enige criterium). De geneesmiddelen die op de in gezamenlijk     overleg vastgelegde lijst voorkomen zijn steeds beschikbaar in de     apotheken waarvoor de afspraak geldt. Dit heeft als belangrijk     voordeel voor de apotheker dat hij in principe slechts een relatief     beperkt aantal producten in voorraad moet hebben. Aan de arts die op     stofnaam voorschrijft, geeft het de zekerheid dat de patiënt het     geneesmiddel zal krijgen dat voorkomt op de lijst.  -   Apothekers moeten weer tijd hebben voor advies aan de patiënten.     Daarom stoppen we de administratieve overbelasting van apothekers     o.m. via goede informaticanetwerken en een stroomlijning en     vereenvoudiging van procedures.  De rol van de thuisverpleging.   -   Thuisverpleging willen we in samenwerking met de semi-residentiële     opvang nog sterker uitbouwen met als doel om patiënten zo veel, zo     snel en zo lang als mogelijk in hun vertrouwde sociale omgeving te     laten (terugkeren).  -   De budgetten voor thuiszorg moeten de reële, bewezen noden volgen.  -   Thuiszorg is meer dan verpleegkundige zorg. Het omvat ook     begeleiding bij handelingen van het dagelijks leven zoals het     dagelijks toilet, hulp bij het eten enz. We willen het diploma van     verzorgende opwaarderen. Wij willen hen de mogelijkheid geven om,     onder begeleiding van verpleegkundigen, zorg te verlenen die nu     enkel door verpleegkundigen mag worden geboden (bijv. het toilet).     De verantwoordelijke verpleegkundige doet zo nu en dan het toilet en     de andere handelingen zelf om goed te kunnen inschatten of de     patiënt achteruit gaat.  KOSTENEFFECTIEF EN EFFICIËNT: PRIKKELS VOOR DOELMATIGE ZORG.   De zorgverstrekkers en –voorschrijvers.   -   De overheid moet de invoering van richtlijnen door de     ‘professionals’ stimuleren om te komen tot meer standaardisering,     meer op evidentie gebaseerde zorg (dat is het gewetensvol, expliciet     en oordeelkundig gebruikmaken van de huidige beste     onderzoeksresultaten om beslissingen te nemen over de zorg aan     individuele patiënten) en meer kwaliteit.  -   Het is reeds een wettelijke verplichting dat bij gelijkwaardigheid     van verschillende mogelijkheden tot onderzoek of behandeling, die     zorg moet worden gekozen die voor de patiënt en/ of voor de sociale     zekerheid het goedkoopst en het minst hinderlijk is. We willen ook     de garantie dat de regels van individuele responsabilisering correct     en kordaat worden toegepast.  -   Eén van de elementen bij de beoordeling van het praktijk – of     voorschrijfgedrag in het raam van de individuele responsabilisering     moet zijn of de arts het globaal medisch dossier heeft geraadpleegd     vooraleer hij een technisch onderzoek voorschrijft. Dat moet blijken     uit het voorschrift.  Ziekenfondsen.   Er moeten financiële prikkels ingebouwd worden om ziekenfondsen te stimuleren tot een efficiënte controle.  Geneesmiddelen en medische materialen.   -   Voor nieuwe geneesmiddelen die duurder zijn dan geneesmiddelen die     al op de markt verkrijgbaar zijn, en die niet wezenlijk beter zijn     dan de beschikbare geneesmiddelen (minder of minder zware     nevenwerkingen, effectiever), wordt niet in een hogere terugbetaling     voorzien.  -   We werken aan een systeem van het elektronisch voorschrijven van     geneesmiddelen zodat een (regionale) databank ontstaat van alle     geneesmiddelengebruik, met in begrip van de voorgeschreven     niet-terugbetaalbare geneesmiddelen. We verfijnen Farmanet zodat     elke arts te allen tijde zelf een terugkoppeling kan vragen en     krijgen over bepaalde aspecten van zijn voorschrijfgedrag. Hij/ zij     kan hiervan regelmatig een geactualiseerd profiel raadplegen. Sterk     afwijkend voorschrijfgedrag wordt - mede in het raam van de wet     individuele responsabilisering - snel gesignaleerd aan de betrokken     zorgverstrekker. De overheid krijgt inzicht in de verschuivingen in     het voorschrijfgedrag van artsen ten gevolge van specifieke     maatregelen op het vlak van geneesmiddelen.  -   Het systeem van referentieterugbetalingen moet worden geëvalueerd.     Het systeem mag er in geen geval toe leiden dat de generische markt     erdoor wordt afgeremd of dat het voorschrijfgedrag verschuift naar     nieuwere en duurdere geneesmiddelen.  -   We zullen het selectief gebruik van antibiotica sterker aanmoedigen:     de proefprojecten van antibioticadeskundigen worden veralgemeend tot     alle ziekenhuizen. Gelijkaardige projecten worden opgezet voor de     ambulante sector.  -   De financiering moet het selectief gebruik in de hand werken o.m.     via een effectieve professionele responsabilisering op     wetenschappelijk verantwoorde basis. We pleiten voor het     voorschrijven en afleveren van geneesmiddelen ‘op maat’.  -   De commerciële handelspraktijken voor geneesmiddelen en medische     materialen willen we transparant maken. Van de kostprijs van ieder     geneesmiddel slaat gemiddeld 25 % op reclame en marketing. We willen     duidelijke en algemeen toegankelijke informatie over de voordelen,     tegemoetkomingen en technieken die de farmaceutische industrie     gebruikt om zorgverstrekkers aan te zetten tot het voorschrijven van     hun producten. We voeren een meldingsplicht in voor alle giften en     diensten aan de aankopers en voorschrijvers van geneesmiddelen en     medische materialen.  -   De markt van de medische materialen moet transparanter worden in die     zin dat we meer duidelijkheid willen over de prijzen van die     materialen. Zo is niet duidelijk of een hoge kostprijs te wijten is     aan een (quasi)monopoliepositie van de fabrikant resp. leverancier     dan wel aan de intrinsieke kostprijs ervan.  SPECIALISTISCHE ZORG, ZIEKENHUIZEN EN HUN FINANCIERING.   We willen het huidige systeem van ziekenhuisfinanciering corrigeren door:  -   Het beëindigen van de onderfinanciering (correcte financiering van     de loonkost, correcte prijsbepaling en 100 % verrekening via de     ligdagprijs van de medische materialen, tijdige vaststelling en     betaling van inhaalbedragen) via een meerjarenplan.  -   Efficiëntie en kwaliteit te laten weerspiegelen in een billijke     prijs voor de behandelde pathologie. Voor een zelfde pathologie     geldt een zelfde prijs. Goed beheer moet worden beloond. Een     (gedeeltelijke) forfaitarisering van de prijs (zowel op het niveau     van de ziekenhuisfinanciering als voor de erelonen) mag niet enkel     gebaseerd zijn op statistische gemiddelden, maar wel op kwalitatieve     indicatoren: wat is, gelet op de medische standaards nodig voor een     kwalitatieve zorg.  -   Zorgprogramma’s en activiteitengroepen als uitgangspunt te nemen     voor een meer transparante, objectieve financiering van alle     ziekenhuizen en ziekenhuisartsen. De financiering dient de toets van     het gelijkheidsbeginsel te kunnen doorstaan. Bij de financiering van     de ziekenhuizen willen we ook rekening houden met de spreiding van     de ziekenhuizen en met de regionale behoeften.  -   Te voorzien in een aparte financiering – buiten het budget van het     RIZIV – van de precies omschreven specifieke aspecten van     universitaire functies (eigen functie op het gebied van     patiëntenverzorging, het klinisch onderricht, het toegepast     wetenschappelijk onderzoek, de ontwikkeling van nieuwe technologieën     en de evaluatie van de medische activiteiten). Voor het overige     geldt voor de universitaire ziekenhuizen hetzelfde als voor alle     andere ziekenhuizen: gelijke financiering voor gelijke activiteit.  -   Een snelle en kwaliteitsvolle regeling van de klinische studies met     het oog op een grotere transparantie door registratie. De medische     prestaties die in het raam van klinische studies worden verricht     mogen niet worden afgewenteld op de verplichte ziekteverzekering,     maar moeten volledig ten laste komen van de initiatiefnemer van de     klinische studie. De kosten die dergelijke studies meebrengen voor     het ziekenhuis, moeten integraal worden vergoed.  -   Meer financiële middelen voor instellingoverschrijdende zorg.  -   Erkenningsnormen en financiering te bepalen afhankelijk van de     gewaarborgde uitkomst van de geleverde zorg (betere gezondheid), de     kwaliteit van de geleverde zorg en de integratie van de     zorgprocessen.  -   Het correct financieren van de investeringen en inspanningen die     ziekenhuizen, rust- en verzorgingsinstellingen, zorgverstrekkers,     artsen, apothekers leveren voor de veiligheid van hun patiënten     resp. medewerkers en voor de beveiliging van hun instellingen,     praktijk, gebouwen.  -   Er moeten klare regels komen met betrekking tot de toegang van     buitenlanders tot Belgische ziekenhuizen. Die regels moeten     verzekeren dat de behandeling van buitenlanders in de Belgische     ziekenhuizen niet leiden tot wachtlijsten voor de patiënten uit     eigen land. Tevens moeten deze regels een oneigenlijke subsidiëring     van de gezondheidszorg in het buitenland uitsluiten.  -   We willen een degelijk wettelijk kader dat rechtszekerheid biedt aan     artsen die als zelfstandigen werken in ziekenhuizen. Voor artsen die     een organisatorische functie opnemen in het ziekenhuis voorzien we     in een degelijk sociaalrechtelijk statuut.  -   We willen dat in overleg tussen de ziekenfondsen, beheerders en     artsen zo accuraat mogelijk wordt aangegeven welk aandeel van het     honorarium geacht wordt de kosten te dekken en welk aandeel de     eigenlijke vergoeding uitmaakt voor de intellectuele prestatie (het     zuivere honorarium). Op die manier kunnen in aanloop naar een     financiering op basis van zorgprogramma’s en activiteitengroepen al     heel wat praktische problemen worden opgelost.  -   De terugbetaling van prestaties van specialisten moet meer rekening     houden met het feit of ze worden geleverd in een ambulante praktijk,     dan wel in een intramurale praktijk, waar extra verplichtingen     gelden zoals permanenties.  -   We vermijden dat overheden regels opleggen (personeelsomkadering,     administratieve en andere verplichtingen) zonder aangepaste     financiering.  -   We zijn voorstander van een verzelfstandiging van de openbare     ziekenhuizen. Deze ziekenhuizen mogen niet langer zonder meer onder     het administratief statuut van de lokale besturen vallen.  RUSTHUIZEN EN HUN FINANCIERING.   -   CD&V wil de rusthuizen verder laten evolueren tot open leef-, woon-     en zorgcentra. Wij willen een ouderenbeleid voeren waarbij     thuisverpleging en residentiële opvang hand in hand gaan.  -   Meer aandacht voor aangepaste vormen van beschermd wonen in     bestaande woonkernen en voor serviceflats in de onmiddellijke     nabijheid van de leef-, woon- en zorgcentra.  -   Thuisverpleging wordt in samenwerking met de semi-residentiële     opvang nog sterker uitgebouwd met als doel de senioren zo veel     mogelijk en zo lang mogelijk in hun vertrouwde sociale omgeving te     laten.  -   We willen een correcte financiering van de zorgkosten in de     rusthuissector. Op die manier wordt de afwenteling van de zorgkosten     op de prijs voor het rusthuisverblijf verhinderd en blijven de     rusthuizen financieel toegankelijk. We waarborgen dat de prijs voor     het verblijf in een rusthuis niet sterker stijgt dan de inflatie.  -   Wanneer slechts één partner van een gezin in een rusthuis moet     worden opgenomen, moet de andere partner die in de vertrouwde     thuisomgeving kan blijven wonen, verzekerd blijven van een voldoende     inkomen.  -   We willen transparante facturen voor opname en verzorging in een     rust- of verzorgingshuizen, o.m. via een eenvormigheid van de     verplichte onderdelen en vormgeving.  -   Het bedrag dat de kinderen moeten bijpassen als de oudere zelf de     zogenaamde hotel- en logieskosten van het rusthuisverblijf niet meer     kan betalen (de zogenaamde onderhoudsbijdrage), wordt gecorrigeerd     en verder beperkt (max. € 375/ maand/ onderhoudsplichtige; verhoging     vrijgestelde bedrag tot € 25.000/ jaar/ onderhoudsplichtige). Deze     regeling van de onderhoudsplicht moet gelijk zijn in heel     Vlaanderen.  BESCHIKBARE ZORG: REGIONAAL BEREIKBAAR EN GEEN WACHTLIJSTEN.  DE PATIËNT EN ZIJN ZORGBEHOEFTE CENTRAAL: PATIËNT- EN VRAAGGERICHTE ZORG.   -   Er moet een zorgtraject op maat komen via een centraal bijgehouden     en op cruciale momenten vlot toegankelijk medisch dossier, met     aandacht voor patiëntenrechten. Een zorgtraject gaat, in     tegenstelling tot de huidige geïsoleerde prestatiebenadering, uit     van een zorgcontinuüm (optimaal afgestemde zorg buiten en binnen     gezondheidsinstellingen). Op die manier leggen we de nadruk op het     zorgproces veeleer dan op de afzonderlijke zorgprestaties.  -   Een zorgtraject op maat veronderstelt ook meer samenhang in de     wetgeving op de gezondheidszorgvoorzieningen. Om dat te realiseren,     werken we aan een geïntegreerde wet op de     gezondheidszorgvoorzieningen. De ziekenhuizen maken daar deel van     uit.  -   We werken aan een sluitend informatie- en communicatienetwerk tussen     de verschillende aanbieders en verstrekkers van zorg. Zorgtrajecten     en het zorgcontinuüm willen we als uitgangspunt in de programmatie     en in de ondersteuning van samenwerkingsverbanden tussen     thuisverplegingsdiensten, huisartsen, ziekenhuizen, rust- en     verzorgingsinstellingen enz. Vooral voor de chronische patiënten is     dat van cruciaal belang.  -   Wanneer opname in een instelling nodig is, moet de reïntegratie in     het vertrouwde milieu het perspectief blijven. De zorgprogramma’s     buiten en binnen de muren van een ziekenhuis of een andere     verzorgingsinstelling zullen elkaar dan ook opvolgen. · We bouwen     meer en betere zorg- en huisvestingsmogelijkheden uit voor personen     die definitief zeer zwaar gehandicapt zijn ten gevolge van bijv. een     verkeersongeval.  -   De programmatie van alle zorg in de eerste lijn (thuisverpleging,     gezinszorg, algemene medische zorg, zorg in rust- en     verzorgingstehuizen enz.) bouwen we uit van onderuit: op basis van     een wetenschappelijke behoefteanalyse werken de gemeenten in     onderling overleg en in overleg met de betrokken lokale actoren een     gemeenteoverschrijdend, coherent voorstel van gezondheidsplan uit.     Dit plan wordt ter goedkeuring voorgelegd aan de Vlaamse overheid.     Het bepaalt de programmatie voor een welbepaalde periode. We houden     ons niet bezig met het top-down bepalen van zorgregio’s en     verplichte vormen van samenwerking.  -   Alleen die zorg waarvan de veiligheid, kwaliteit én betaalbaarheid     slechts kan worden gewaarborgd via een programmatie van het aanbod     door gespecialiseerde centra, wordt van bovenaf georganiseerd.  BESCHIKBARE ZORG IN DE GERIATRIE.   -   Wie willen de geriatrie verder uitbouwen en uitbreiden. De     ziekenhuizen moeten de geriatrie uitrusten met een degelijk     ontslagmanagement dat naadloos aansluit op de “nulde” en de eerste     lijn, zoals mantelzorg, thuisverpleging enz.  -   We willen ziekenhuizen met geriatrische bedden ondersteunen om ook     een geriatrisch dagziekenhuis uit te bouwen.  -   In de ziekenhuizen moet een geriatrische liaison functie worden     gerealiseerd. De geriater wordt betrokken bij alle medische     handelingen die voor de oudere patiënt noodzakelijk zijn (eventuele     heelkundige ingrepen, de anesthesie enz).  BESCHIKBARE ZORG IN DE GEESTELIJKE GEZONDHEIDSZORG.   -   Mensen die psychisch ziek zijn, moeten sneller en op een aangepaste     manier worden begeleid en verzorgd.  -   Psychiaters moeten beter worden betaald voor hun intellectuele     prestaties dan nu het geval is. Werken in instellingen en     ziekenhuizen moet aantrekkelijker worden gemaakt voor psychiaters.     Alleen zo kunnen we verzekeren dat er in de toekomst weer voldoende     psychiaters beschikbaar zijn om psychiatrische patiënten tijdig de     nodige zorg te geven.  -   De wachtlijsten in de geestelijke gezondheidszorg willen we kordaat     aanpakken door een systematische en structurele uitbreiding van de     capaciteit. Die uitbreiding willen we niet enkel in de residentiële     opvang realiseren maar vooral in de centra voor geestelijke     gezondheidszorg, waar niet-stigmatiserende acute zorg wordt geboden.  -   We investeren in meer kleinschalige, huiselijke en in de samenleving     geïntegreerde opvang van psychiatrische patiënten zoals begeleid en     beschut wonen, dagcentra. · Bijzondere aandacht en structurele     financiële inspanningen voor kinder– en jeugdpsychiatrie,     zelfmoordpreventie in het bijzonder bij jongeren en de forensische     psychiatrie.  -   De middelen om specifieke voorzieningen uit te bouwen voor oudere     psychiatrische patiënten (PVT’s) moeten beter worden afgestemd op de     concrete noden.  -   Via informatie en opleiding willen we verder strijden tegen de oude     angsten, taboes en ambivalenties in de samenleving ten aanzien van     zowel de mensen met psychische stoornissen zelf, als ten aanzien van     de beroepsgroepen die zich met die mensen bezighouden.     Stigmatisering dreigt dan ook constant en verhoogt de zorgvraag.  EEN VOLDOENDE AANBOD VAN ZORGVERSTREKKERS DOOR WAARDERING ZORGBEROEPEN EN VRIJWILLIGERS.   -   CD&V belooft meer waardering voor zorgberoepers. Alle     zorgverstrekkers hebben recht op betrokkenheid bij beleid,     scholingsfaciliteiten en een goed carrièreperspectief. CD&V wil een     actieplan met alle betrokken overheden om de knelpuntberoepen, zoals     verpleegkundigen en verzorgers op korte en lange termijn in te     vullen (vorming van 4.500 verzorgers met LSO-opleiding als     ondersteuning van de verpleegkundigen en blijvende herhaling en     uitbreiding van het ‘Project 600’ waarbij werknemers met     HSO-opleiding uit alle sectoren de studies verpleegkunde kunnen     volgen met doorbetaling van loon). Alle basisopleidingen voor     zorgberoepen moeten in het regulier onderwijs met een volwaardig     diploma worden aangeboden. Voor elders verworven competenties dringt     zich een regeling op en (deel)certificaten na bepaalde modules     moeten toegang geven tot zorgondersteunende beroepen.  -   Vrijwilligers die zich engageren in de zorg, krijgen toegang tot een     betere opleiding en begeleiding bijv. via een beperkte     opleidingsmodule ‘zorgvrijwilliger’ in het zorgberoepen-onderwijs.     Het werk verricht als vrijwilliger moet worden beschouwd als nuttige     ervaring. Kennis en vaardigheden verworven in cursussen,     vormingssessies buiten het schoolse milieu en verantwoordelijkheid     in vrijwilligerswerk of verenigingsleven komen in aanmerking voor     een modulair stelsel van levenslang leren.  -   We willen vrijwilligers actief ondersteunen door o.a. het invoeren     van een vrijwilligerskrediet, het vrijwilligersverlof, de     vrijwilligersmaand en de VIS-computer.  -   De opleiding van allochtonen tot arts, verpleegkundige of     zorgkundige moet beter worden ondersteund.  -   CD&V kijkt vooruit en wil dat ook in de toekomst voldoende mensen     zich inzetten in de zorgsector. Principieel blijven we voorstander     van de numerus clausus voor zover binnen die context de     objectiveerbare tekorten in sommige specialismen (bv. psychiatrie)     kunnen worden aangepakt.  -   We willen een herijking van de erelonen. De herijking moet – via een     correcte herverdeling - o.m. leiden tot een kleinere spanning tussen     de honoraria van de artsen en tot een beter evenwicht tussen de zeer     goed vergoede, hoofdzakelijk medisch-technische en veel minder     vergoede, bijna uitsluitend intellectuele prestaties (psychiatrie,     geriatrie, pediatrie, dermatologie e.a.). Zo willen we ook vermijden     dat bijna geen enkele pas afgestudeerde arts kandidaat is voor     specifieke specialismen. De herijking moet o.a. gebeuren door een     progressieve betere verloning voor bepaalde medische prestaties.  -   Via een creatievere arbeidsorganisatie en onze Kwali-Tijd-kaart     willen we de combinatie van zorgarbeid en gezin beter ondersteunen.     Experimenten in die zin willen we mogelijk maken en eventueel     ondersteunen.  -   We moderniseren de Orde van Geneesheren binnen de context van een     algemene hervorming van de ordes van vrije beroepers (artsen,     apothekers, advocaten enz.). We raken niet aan de zelfregulering van     de vrije beroepen. De deontologische regels voor het vrije beroep     blijven in eerste instantie een zaak van de beroepsgroep. De     handhaving van die regels moet op een veel transparantere manier en     met eerbiediging van de beginselen van behoorlijke rechtspraak     (onafhankelijke en onpartijdige rechtspraak, rechten van     verdediging) gebeuren.  BESCHIKBARE DRINGENDE HULP.   Er moet een goede regionale spreiding komen van de diensten voor dringende medische en psychosociale hulpverlening, met voldoende financiële middelen voor een kwaliteitsvolle hulpverlening, bijvoorbeeld bij zelfmoordpogingen.  BETROUWBARE, VEILIGE EN KWALITATIEVE ZORG.  -   Uitbouw van een risicomanagement dat verder gaat dan aandacht voor     ziekenhuishygiëne. Zo willen we onder meer medicatiefouten,     problemen bij bloedtransfusies of gebrekkige sterilisatie van     materialen bij hergebruik maximaal voorkomen.  -   Voorzien in een gecoördineerde en interdisciplinaire controle en     inspectie van de gezondheidsvoorzieningen met het oog op     kwaliteitsverbeteringen en verbetering van de output. De huidige     visitatiebenadering van de gemeenschappen vormt de basis voor die     controle-aanpak maar wordt uitgebreid tot alle relevante overheden     en instellingen en vervangt de huidige versnipperde controles en     inspecties.  -   We willen een onderzoek naar een herziening van financiering van de     zorg op basis van kwaliteit en uitkomsten met het oog op een     verschuiving in de organisatie en – op termijn – in de financiering     van de gezondheid in die zin dat niet alleen de medische     behandelingen (de prestaties van de zorgverstrekkers) doorslaggevend     zijn, maar wel het resultaat (de gezondheid van de mensen).  -   Uitbouw van degelijke veiligheidsprocedures en risicoanalyse zodat     opvolging en behandeling van elke vastgestelde aandoening     gewaarborgd is. Instellingen kunnen –op vrijwillige basis – bepaalde     erkende labels op dit vlak verwerven.  INVALIDITEITSUITKERING.   -   CD&V wil een gevoelige verhoging van de minimumuitkeringen voor     gezinshoofden en een verhoging van het toegelaten inkomen van     personen ten laste van een invalide gezinshoofd tot € 791.  -   Alle invaliditeitsuitkeringen moeten aan de welvaart worden     gekoppeld.  -   Gezinnen waarin beide partners invalide zijn, krijgen uitkeringen     als gezinshoofd.  2.1.2 GEEN (KANS)ARMOEDE IN ONS LAND.  Christen-democraten kunnen (kans)armoede niet tolereren. We kunnen niet tezelfdertijd pleiten voor de waardigheid van elke mens en ons neerleggen bij de armoede in de samenleving. Als elke mens telt, dan heeft elke mens recht op een menswaardig bestaansminimum en een degelijke huisvesting. Christen-democraten kunnen evenmin tolereren dat mensen met een handicap gediscrimineerd worden of het gevoel krijgen dat zij niet evenveel waard zijn als de validen.  DE ANALYSE VAN BLAUWROODGROEN.  De kloof tussen arm en rijk wordt steeds groter. In 2001 is het aantal leefloners gedaald dankzij het economisch gunstige klimaat (tot 2001), het activeringsbeleid van blauwroodgroen en door het feit dat steeds meer mensen het leefloon niet opnemen. Maar het aantal leefloners geeft geen volledig zicht op de Belgische armoede. Zo bedroeg begin 2002 het aantal ouderen met een gewaarborgd inkomen 100.614, een stijging met 9,7 % in vergelijking met het jaar voordien. Net zo verontrustend is de toename van de schuldenlast. Na een onafgebroken daling in de tweede helft van de jaren negentig neemt het aantal openstaande schulden opnieuw toe, vooral bij jongeren beneden de 25 jaar en bij bejaarden.  HET STANDPUNT VAN CD&V.  Elke mens telt. Elke mens heeft recht op volwaardige participatie aan de samenleving. Alle maatschappelijk belangrijke diensten moeten financieel en geografisch toegankelijk blijven voor al wie te lijden heeft onder vormen van maatschappelijke vereenzaming en uitsluiting. Bovendien moet een actief ‘insluitingbeleid’ gevoerd worden om mensen (opnieuw) maximaal toegang te geven tot de arbeidsmarkt, in overeenstemming met hun mogelijkheden. Om armoede te bestrijden, is een multidimensionele aanpak vereist want armoede kent vele gezichten. Die aanpak vergt inspanningen op het vlak van herverdeling, toegankelijke zorg en justitie, werkgelegenheid, huisvesting, onderwijs, vorming, schuldbemiddeling en kansen tot sociale participatie. Doorslaggevend blijft een toereikend inkomen en bijgevolg een sterke sociale zekerheid (met menswaardige uitkeringen) en een stevige sociale bijstand (met leefbare leeflonen). Ook het optrekken van het leefloon tot een menswaardige bestaanszekere uitkering is hiertoe een belangrijk instrument. Want mensen moeten, ongeacht hun inkomenspositie, voldoende koopkracht hebben zodat ze zelf kunnen kiezen voor een school, zorginstelling, kinderopvang of ziekenfonds. De organisatie van solidariteit (in het belasting- en socialezekerheidsstelsel) tussen jong en oud, lage en hoge inkomens, zieken en gezonden moet de toegankelijkheid van die zorgvoorzieningen garanderen. Dat biedt menselijke zekerheid. Wij bedanken dan ook resoluut voor een Angelsaksisch en neoliberaal model waar hoge inkomens goede zorgen en diensten kunnen kopen, terwijl de mensen met een midden of laag inkomen aangewezen zijn op minderwaardige dienstverlening.  CD&V MAAKT WERK VAN:   -   Het optrekken van de minimum sociale uitkeringen tot menswaardige     bestaanszekere uitkeringen die gekoppeld worden aan de welvaart.  -   Kosteloos leerplichtonderwijs (in de eerste plaats het     basisonderwijs) met een gelijke basisfinanciering per leerling.  -   Het integreren van de huidige belastingvermindering voor gezinnen     met kinderen ten laste in de kinderbijslag.  -   Het veralgemenen van het principe van universele dienstverlening tot     alle sectoren waar de ongeremde vrije marktwerking tot uitsluiting     van essentiële diensten kan leiden. Die diensten moeten financieel     en geografisch toegankelijk blijven. Duidelijke afspraken moeten     hierbij gemaakt worden over hoe de financiële toegankelijkheid     betaald wordt, bij voorkeur uit algemene middelen.  -   Het inschakelen via (sub)lokale tewerkstellingsinitiatieven van     moeilijk herintegreerbare werkzoekenden in voor henzelf en voor de     samenleving zinvolle tewerkstelling. Die mensen hebben recht op een     speciaal statuut en blijvende ondersteuning (subsidiëring).  -   Middelen en ruimte voor vorming en nascholing die leraren en     directies sensibiliseren en informeren over (kans)armoede en sociale     uitsluiting. · Het bemoeilijken van de kredietverlening om     uitzichtloze schuldposities te voorkomen.  -   Een betaalbare verzekering voor iedereen, man of vrouw, jong of oud,     gezond of ziek, valide of gehandicapt, voor het verantwoord gebruik     van een auto.  -   Het uitsluiten van genetische informatie in de premiebepaling van     normaal geachte verzekeringspolissen. De kosten van erfelijke     aandoeningen worden collectief door de verzekerden van alle     bestaande verzekeringsmaatschappijen gedragen.  2.1.3 VRIJWILLIGERS EN VERENIGINGEN VOLUIT STEUNEN.  Vrijwilligers betekenen voor de samenleving een onmiskenbare meerwaarde die niet economisch te vertalen is. Vrijwilligerswerk versterkt de verbondenheid, vergroot het sociaal kapitaal, bouwt netwerken uit en vormt daardoor het cement van een goed werkende democratische samenleving. Via die belangeloze inzet zijn solidariteit en participatie geen holle woorden maar concrete daden. Ook koesteren we het vrijwilligerswerk omdat het bijdraagt tot de persoonsontplooiing van iedere vrijwilliger. Vrijwilligerswerk heeft niet zozeer een ‘nutsfunctie’. Het zich verenigen heeft op zich een zin. Sporten om het plezier van het sporten. Leiding nemen in een jeugdbeweging om het plezier van samen met andere jongeren verantwoordelijkheid voor kinderen op te nemen. Maar we mogen ook niet blind zijn voor de nuttige effecten van vrijwilligerswerk binnen en los van organisaties. Vrijwilligers mogen terecht trots zijn op wat ze realiseren. En het vrijwilligerswerk is vaak een opstap naar een ruimer maatschappelijk engagement. Helaas worden vrijwilligers in de praktijk soms ontmoedigd door financiële, juridisch/ administratieve en organisatorische hindernissen.  CD&V MAAKT WERK VAN:   -   Een volledige doorlichting van de regelgeving die inwerkt op     vrijwilligerswerk met het oog op het schrappen van alle overbodige     administratieve formaliteiten, zowel voor het engageren van     vrijwilligers, als voor het zich engageren als vrijwilliger. Die     regelgeving willen we vertalen naar een begrijpelijke     standaardovereenkomst met een duidelijke omschrijving van de     rechten, mogelijkheden en plichten van de vrijwilliger en die     persoon of vereniging die hem geregeld engageert (opleiding en     begeleiding, onkostenvergoeding, verzekering…).  -   Eén statuut voor de vrijwilligers met een duidelijke, niet-belaste     onkostenvergoeding.  -   Een collectieve basispolis zodat elke vrijwilliger verzekerd is     tegen burgerlijke aansprakelijkheid en lichamelijke ongevallen.  -   De mogelijkheid om een vervangingsinkomen of leefloon te combineren     met vrijwilligerswerk, op eenvoudige kennisgeving aan de     uitbetalende overheid.  -   Het op zich nemen door de overheid van de kosten van Sabam en de     billijke vergoeding. Een administratieve kost en last minder voor     elke vereniging die muziek wil draaien.  2.1.4 HET MIDDENVELD: DE ONMISBARE SPELER TUSSEN STAAT EN BURGER.  HET STANDPUNT VAN CD&V.  In Vlaanderen ontwikkelde het middenveld heel wat initiatieven. Het biedt de samenleving zorg en diensten aan in de sector van de gezondheidszorg, het onderwijs, de welzijnssector, het sociaal-cultureel werk, de sociale woningbouw en het verenigingsleven. Blauwroodgroen miskent de rol van het vrije en waardegeïnspireerde initiatief. Vooral de liberalen willen, door de invoering van een verplicht intern pluralisme, de verrijkende waardegebondenheid van het middenveld kapotmaken. Denken we maar aan de keuzes die ze maken in het debat over de organisatie van het onderwijs en de gezondheidszorg. Ondertussen dreigt, onder druk van Europese regelgeving en rechtspraak of onder impuls van de internationale handelsorganisatie, de eigen socio-economische logica van het Vlaamse middenveld te verdwijnen. Hiertegen verzet CD&V zich met klem want belangrijke sectoren zoals de gezondheidszorg, het onderwijs, de welzijnssector, het sociaal-cultureel werk en de sociale woningbouw mogen niet zonder meer worden onderworpen aan de regels van de vrije markt. Wij christen-democraten kiezen resoluut voor een geregisseerde marktwerking, en niet voor een platte commercialisering van die sectoren. De overheid moet een markt ‘regisseren’ waarin, onder welbepaalde spelregels, de verschillende dienstverleners dingen naar de gunst van de consument. Om te vermijden dat bijvoorbeeld ziekenfondsen of scholen zich enkel bekommeren om de meest gezonde mensen of de beste leerlingen moeten ze specifieke overheidsregels naleven in de concrete relatie tot hun rechtstreekse ‘klanten’ zoals patiënten, kinderen en ouders. Hier kan en mag de blinde marktwerking niet spelen. Want zonder strikte regels, zonder zichtbare hand, zou een publieke dienstverlening met twee snelheden ontstaan of zou de toegankelijkheid wegens economische argumenten worden beperkt. Voor ons telt niet alleen de efficiëntie van het systeem maar ook een eerlijke verdeling van de publieke dienstverlening over alle mensen. Wij bedanken dus voor een Angelsaksisch en neoliberaal model waar hoge inkomens goede voorzieningen kunnen kopen terwijl de minder draagkrachtigen aangewezen zijn op minderwaardige overheidsdiensten.  CD&V MAAKT WERK VAN:   -   De overheid moet openbare diensten en openbare voorzieningen kunnen     blijven aanbieden zonder meteen te moeten privatiseren of     commercialiseren.  -   Een verplichte openstelling van markten voor nutsvoorzieningen moet     gepaard gaan met bindende en afdwingbare     openbaredienstverplichtingen.  -   Overheden moeten sociale en ecologische maatstaven kunnen hanteren     bij uitbesteding van diensten en voorzieningen.  2.2 THUIS VOELEN. VERBONDEN MET ALLE GEZINNEN.  In een samenleving waar mensen zich thuis voelen, kunnen gezinnen arbeid en privé-leven combineren, kunnen mensen voor een redelijke prijs een woning verwerven en kunnen jong en oud zich op een veilige manier in het verkeer begeven. Zich thuis voelen heeft te maken met zich geborgen weten, met zich opgenomen voelen in de gemeenschap en met zekerheid over werk en wonen. Een samenleving die een thuis is voor mensen zorgt ook voor gelijke kansen voor iedereen en in het bijzonder voor mannen en vrouwen. Als we de gezinnen steunen om arbeid en privé-leven te combineren, om een woning te verwerven en om zich veilig in de wereld te kunnen bewegen, dan moeten we ook kiezen voor een beleid dat mannen en vrouwen gelijkwaardig behandelt en hen als ouders de échte vrijheid biedt om hun (gezins)leven naar eigen keuze te organiseren.  2.2.1 ALLE GEZINNEN EERST.  Het gezin in al zijn verscheidenheid, als de plaats waar ouders voor kinderen en kinderen voor ouders zorgen, is en blijft de hoeksteen van de moderne samenleving. Binnen het gezin krijgt de solidariteit tussen generaties een concrete vorm. Waarden en normen worden er doorgegeven omdat ze dagdagelijks voorgeleefd worden.  DE ANALYSE VAN BLAUWROODGROEN.  Blauwroodgroen voert een tegenstrijdig beleid. Voor de liberalen en de groenen volstaat een minimumaanbod aan kinderopvang en zorg vanwege de overheid. Wie geld heeft, moet zelf voldoende zorg of diensten kopen. Voor de socialisten daarentegen moeten de kinderopvang en de andere diensten aan het gezin door de overheid aangeboden worden. Blauwroodgroen voert een normatief beleid. De regeling van het tijdskrediet die onder blauwroodgroen totstandkwam, is een stap terug ten opzichte van het vroegere systeem van loopbaanonderbreking. Het tijdskrediet is voor velen beperkt tot één of hooguit twee jaar, het is afhankelijk gemaakt van anciënniteit en de arbeidstijd kan men niet langer met 1/4 of 1/3 verminderen.  HET STANDPUNT VAN CD&V.  Als christen-democraten die de verbondenheid, ook en vooral tussen generaties, stimuleren, kiezen wij uitdrukkelijk voor het gezin, vooral voor gezinnen met kinderen. Zij bevinden zich in het spitsuur van het leven. Hen moeten we ondersteunen. Mensen op jonge leeftijd werken nu te veel en hebben onvoldoende tijd voor zorgtaken, vrije tijd en bijscholing. Op oudere leeftijd daarentegen werken we te weinig, omdat we vervroegd de arbeidsmarkt (moeten) verlaten. Die onevenwichtige levensloop gaat voor velen gepaard met overmatige stress, wat dan weer leidt tot ziekteverzuim, arbeidsongeschiktheid, ja zelfs tot zelfdoding. We willen gezinnen met jonge kinderen helpen om arbeid en gezin te combineren door het mogelijk maken van een kwaliteitsvolle levensloopbaan enerzijds en de uitbouw van gezins- en zorgondersteunende diensten anderzijds. De standaardlevensloop van leren, betaald werken en pensioen, gekoppeld aan het kostwinnerschap is voorbij. Tijd en geld moeten we kunnen verschuiven van de minder drukke periode (kinderen het huis uit, huis afbetaald, …) naar het spitsuur van de moderne levensloop. Dat kunnen we doen door de arbeid tijdens de gezinsfase beter te verdelen tussen de ouders of door de arbeid beter te verdelen over de gehele levensloop. Het is belangrijk dat we tijdens onze beroepsloopbaan voldoende ruimte krijgen voor perioden van zorg en vrijwillige inzet, zonder te grote gevaren voor het inkomen en het loopbaanperspectief.  CD&V MAAKT WERK VAN:   KWALI-TIJD-KAART OF TIJD VOOR DE KWALITEIT VAN HET GEZINSLEVEN.   -   De Kwali-Tijd-kaart wil een positief antwoord bieden op het verschil     in vraag naar werkonderbreking. Met andere woorden, wij bieden geen     stereotiepe oplossingen, maar mogelijkheden tot gepaste keuzes     afhankelijk van de individuele behoeften en de bedrijfsspecifieke     kenmerken. De Kwali-Tijd-kaart geeft ruimte voor de vrije keuze. Met     onze Kwali-Tijd-kaart willen we de reguliere arbeid zowel tussen     ouders als over de levensloop beter verdelen. De Kwali-Tijd-kaart     vereenvoudigt en verbetert via sociaal overleg de bestaande stelsels     van tijdskrediet, thematisch verlof en educatief verlof. Net zoals     op een bankkaart wordt een individueel recht op ‘tijd voor de     kwaliteit van het leven’ opgeladen, bijgeladen, afgeboekt en     bijgehouden. Naast het toekennen van een basisrecht voor iedereen     (werknemers en zelfstandigen), komen individuele aanvullingen voor     de opvoeding van kinderen, het verstrekken van familiale zorg,     inspanningen voor levenslang/levensbreed leren en vrijwilligerswerk.  -   CD&V wil de 3 maanden ouderschapsverlof verlengen tot 6 maanden. Dat     tijdskrediet mogen ouders sparen tot het kind 18 jaar is. Ouders     weten immers het best wanneer ze tijd moeten investeren in hun     kinderen. Het ouderschapsverlof moet ook in gezinsondersteunende     diensten omgezet kunnen worden.  DIENSTEN VOOR HET GEZIN.   -   CD&V wil meer investeren in diensten voor het gezin (zoals     kinderopvang, oppas-, poets-, strijk-, klusjesdiensten,     ouderenopvang). Een permanent en betaalbaar stelsel van de     dienstencheques moet het leven aangenamer en gemakkelijker maken.     Een echte dienstencheque veralgemeent en vervangt de PWA-cheque.     Elke persoon in het bezit van een dienstencheque moet zelf de vrije     keuze kunnen maken wie de diensten verleent (privaat initiatief of     social profit). Op die manier kunnen nepstatuten verdwijnen en grijs     en zwart werk omgezet worden in echte (oranje) jobs. De lokale     overheid heeft een belangrijke coördinerende maar geen uitvoerende     rol voor dat dienstenaanbod. Om de betaalbaarheid van de     gezinsondersteunende diensten te waarborgen, moet de overheid de     werkgeversbijdragen voor haar rekening nemen. De mogelijkheden     binnen de Europese regelgeving voor lagere BTW op arbeidsintensieve     diensten moeten bovendien optimaal worden benut.  -   Vanuit de bestaande initiatieven moeten er meer thuisbegeleiders     ingezet worden voor zieke kinderen.  -   Investeren in betere, meer uitgebreide en betaalbare kinderopvang     (flexibele uurregelingen, opvang voor zieke kinderen, voor kinderen     met een handicap, tijdens sollicitaties, ...).  -   De tarieven voor reguliere kinderopvang, bijzondere kinderopvang en     flexibele opvang moeten volgens dezelfde regels bepaald worden     (zodat er echte keuzevrijheid komt voor de ouders).  -   Een volwaardig statuut voor de vele onthaalouders.  -   Een volwaardig statuut voor de huishoudhulpen. Hun arbeid moeten we     uit het zwarte circuit halen.  ANDERE GEZINSONDERSTEUNENDE MAATREGELEN.   -   In de hervorming van de personenbelasting is de verhoging van de     belastingvrije som voor gehuwden prioritair, net zoals het wegwerken     van alle andere vormen van fiscale discriminaties voor gehuwden.  -   Het systeem van het huwelijksquotiënt willen we verbeteren want het     ondersteunt het opnemen van opvoedingstaken of mantelzorg.  -   De kosteloosheid van het leerplichtonderwijs (in de eerste plaats     van het basisonderwijs) met een gelijke basisfinanciering. Alleen     voor specifieke, objectieve omstandigheden (b.v. keuze godsdienst/     zedenleer, grootte van de school, leerbedreigde kinderen) die een     duidelijke meerkost tot gevolg hebben, wordt in bijkomende middelen     voorzien.  -   CD&V wil een kinderbijslag die de minimumkosten van het hebben van     kinderen dekt. Als eerste stap hiertoe stellen wij voor om de     bestaande belastingvermindering voor kinderen ten laste in de     kinderbijslag te integreren. Dat komt vooral de laagste inkomens ten     goede en schrapt veel administratieve rompslomp, inclusief het     voorstel van blauwroodgroen voor een belastingkrediet voor kinderen.  -   CD&V wil de kinderbijslagen niet langer financieren vanuit sociale     zekerheidsbijdragen maar vanuit de algemene middelen. De tussenkomst     van de overheid in de socialezekerheidsstelsels kan bijgevolg     verminderd worden met de huidige bedragen van de kinderbijslagen.  -   Als aanloop tot de Vlaamse kinderbijslag moet er een Vlaamse     kinder-’cheque’ ingevoerd worden. Om administratieve rompslomp te     voorkomen, wordt de kinder- ’cheque’ automatisch toegekend aan     kinderen tot 12 jaar via een simpele overschrijving naar de     bankrekening. Om de kinder-’cheque’ te realiseren, moet er een     Vlaams kinderfonds opgericht worden dat gefinancierd wordt door de     bij de kinderopvang betrokken partijen (gezinnen, overheid en     sociale partners). Dat nieuwe Vlaamse fonds moet de middelen van het     Fonds voor Collectieve Uitrustingen en Diensten (FCUD) overnemen met     een verdeling tussen de gemeenschappen van de federale middelen op     basis van hun relatief aandeel in het aantal kinderen tot en met 12     jaar. Het nieuwe fonds staat ook in voor de opdrachten inzake     kinderopvang waarvoor nog geen Vlaamse regelgeving bestaat zoals     opvang van zieke kinderen, flexibele en acute opvang.  -   We willen thuiswerk en telewerk mogelijk maken met garanties voor     veilige arbeidsomstandigheden en een koppeling aan een minimale     aanwezigheid per maand op het (al of niet satelliet-) kantoor.  -   Het engagement dat zorgouders opnemen voor de kinderen die ze mee     opvoeden, willen we beter beschermen en ondersteunen. Zorgouders     kunnen – in het belang van het kind – hoederecht of bezoekrecht     krijgen. Ze kunnen Kwali-Tijd opnemen voor de opvoeding van die     kinderen. Die kinderen kunnen onder dezelfde fiscale voorwaarden     erven of schenkingen krijgen als de eigen kinderen van zorgouders.  -   Het spreekrecht van kinderen in rechtszaken wordt verder verfijnd.  -   Het maximum aan bestaansmiddelen dat een kind mag verdienen om nog     fiscaal als kind ten laste beschouwd te worden, willen we     gelijkschakelen voor kinderen van gehuwde ouders en kinderen uit     éénoudergezinnen. In de huidige regeling worden kinderen van gehuwde     ouders immers gediscrimineerd.  2.2.2 VEEL MINDER SLACHTOFFERS IN HET VERKEER  België is één van de meest verkeersonveilige landen van Europa. Elke dag tellen we vijf verkeersdoden. Voor jongeren onder de 25 is het verkeer de belangrijkste doodsoorzaak. Daarnaast tonen de jaarlijkse statistieken 10.000 zwaargewonden. Vaak zijn die verkeersslachtoffers voor het leven getekend. Daarbovenop worden er jaarlijks 60.000 lichtgewonden geregistreerd. Het jaarlijkse aantal ongevallen met louter materiële schade mag op minstens 200.000 worden geraamd. Tenslotte is de situatie van slachtoffers vaak schrijnend. Ook aan die mensen moet onze samenleving veel meer aandacht besteden.  DE ANALYSE VAN BLAUWROODGROEN.  Blauwroodgroen legt de verkeerde klemtonen. Zij hebben veel aandacht voor bijkomstigheden in plaats van alle aandacht te richten op structurele maatregelen (denk aan de reflecterende nummerplaten in verhouding tot de vermindering van het aantal verkeersslachtoffers). Met meer en betere camera’s wil blauwroodgroen het aantal controles op de weg drastisch opvoeren. Samen met hogere boetes moet die hogere pakkans tot een veiliger verkeer leiden.  HET STANDPUNT VAN CD&V.  CD&V onderschrijft de doelstelling van de Europese Unie om tegen 2010 het aantal slachtoffers met 50 % te verminderen. Die doelstelling dient voor ons land echter een minimum te zijn, vermits ons land inzake verkeersveiligheid aan de staart van het Europese peloton bengelt. Als christen-democraten willen wij inwerken op drie factoren die de verkeersonveiligheid bepalen, nl. de onveiligheid van de weg, het onveilige gedrag van de bestuurder en het gebruik van onveilige voertuigen. De federale regering is uitsluitend bevoegd voor het gedrag van de bestuurders. Die moeten veilig KUNNEN rijden (rijopleiding) en het ook in werkelijkheid DOEN (handhaving). Dat veronderstelt o.m. dat de overheid de pakkans vergroot en de weggebruiker op zijn plicht wijst om de bestaande verkeersregels te respecteren. De verkeersveiligheid neemt niet toe door te dreigen met enorme boetes of door de verkeersregels steeds aan te passen maar door de weggebruiker te dwingen de bestaande regels te respecteren.  CD&V MAAKT WERK VAN:   EEN EFFICIËNT HANDHAVINGSBELEID.   -   We willen niet de boetes maar wel de pakkans verhogen. Controles op     agressief en asociaal rijgedrag door onbemande camera’s moeten     aangevuld worden met controles door anonieme voertuigen. De     controles moeten gericht zijn en rekening houden met plaats,     tijdstip en risico.  -   In het handhavingsbeleid moeten we prioriteit geven aan het     bestrijden van bovenmatige snelheid, bumperrijden, rijden onder     invloed van alcohol of drugs, rijden zonder gordel, door het rood     licht rijden en uitvoeren van gevaarlijke manoeuvres. Ook de zachte     weggebruikers moeten de regels naleven.  -   Meer blauw op de autosnelwegen en op de secundaire wegen. CD&V wil     een gespecialiseerde federale verkeerspolitie oprichten. De     ‘provinciale verkeerseenheden’ van de vroegere rijkswacht (in de     volksmond ‘de zwaantjes’) werden omgevormd tot een     autosnelwegenpolitie die alle mogelijke taken op de autosnelwegen     moet vervullen. Gevolg is dat zij slechts 10 % van hun arbeidstijd     in verkeershandhaving kunnen steken. De laatste jaren wordt op     autosnelwegen dan ook nauwelijks gecontroleerd, hoewel de     onveiligheid er jaar na jaar fors toeneemt. Daarom moet er een     gespecialiseerde federale verkeerspolitie worden opgericht die onder     medevoogdij van de federale verkeersminister staat. De hoofdopdracht     bestaat erin om de verkeershandhaving op zich te nemen op de     belangrijkste autowegen en ook de lokale politiezones te     ondersteunen bij het handhavingswerk op de secundaire wegen.  -   Een administratieve afhandeling van verkeersboetes: de politie     verzendt het afschrift van het proces-verbaal dat het     verkeersmisdrijf vaststelt, het bevel om te betalen en het     overschrijvingsformulier rechtstreeks naar de dader. De ontvanger     van de penale boeten van het ministerie van Financiën is     verantwoordelijk voor de inning. Wil de overtreder die boete     betwisten, dan kan hij beroep aantekenen bij het parket en nadien     bij de politierechter, maar boter bij de vis: eerst moet de betwiste     geldboete in consignatie worden betaald, zoniet is het beroep     onontvankelijk. Om snelle betaling te verzekeren, voorzien we in een     verhoging van het bedrag indien het bedrag niet binnen de 3 weken is     betaald, tot en met het inschakelen van de gerechtsdeurwaarder om     beslag te leggen op het voertuig zolang de boete niet is betaald.  EEN BETROUWBARE DATABANK VOOR LETSELONGEVALLEN.   -   De huidige N.I.S.-statistieken zijn allesbehalve volledig. Weliswaar     geven ze min of meer betrouwbare trends op de lange termijn. Maar de     overheden hebben voor hun beleid duidelijkere en volledigere cijfers     nodig. Daarom wil CD&V dat er een betrouwbare databank voor     letselongevallen wordt uitgebouwd.  -   Bij zware letselongevallen moet er steeds een ongevalsanalyse worden     uitgevoerd, a fortiori op plaatsen waar ze vaak voorkomen. Op     basis daarvan kunnen dan de juiste preventieve maatregelen (b.v.     infrastructuur, handhaving) worden getroffen.  EEN VEILIGE SCHOOLOMGEVING.   -   De schoolomgevingen moeten omgevormd worden tot een echte zone-30.     Een combinatie van verkeersborden, al dan niet elektronisch     verlicht, zoals omschreven in het totaal overbodige KB van minister     Durant, is compleet ontoereikend. De essentie van een echte zone-30     is de aanpassing van de rijbaan zelf. Hierdoor worden spontaan     lagere snelheden afgedwongen zonder dat daarvoor bijkomende     handhaving nodig is. CD&V eist in dat verband dat de convenanten van     het Vlaams Gewest met de gemeenten over de herinrichting van de     schoolomgevingen (de ‘Stevaert-convenanten’) meer worden dan een     berg papier. Nu worden ze nauwelijks gerealiseerd.  -   De beveiliging van de schoolomgeving moet dringend aangevuld worden     met een beveiliging van de schoolroutes. De meeste letselongevallen     bij kinderen gebeuren immers op een verdere afstand van de school.     Vaak gaat het daarbij om ongevallen bij het oversteken van de straat     of een kruispunt. Veilige schoolroutes zijn objectief gezien     belangrijker dan een veilige schoolomgeving.  -   De in- en uitgangen van scholen moeten prioritair worden beveiligd.     In afwachting van de Stevaert-toezeggingen (het convenant met het     Vlaamse Gewest) kunnen de gemeenten de in- en uitgang van een school     verleggen naar een andere zijde, naar een rustigere straat en die     straat eventueel omvormen tot een echte zone-30.  EEN AANGEPAST BELEID VOOR DE HUMANISERING VAN HET LOT VAN DE VERKEERSSLACHTOFFERS EN HUN FAMILIES.   CD&V wil initiatieven aanmoedigen voor de sociaal-psychische opvang van families die iemand in het verkeer hebben verloren. Tevens moet er veel meer aandacht gaan naar de huisvestingsmogelijkheden en de verzorging van slachtoffers die definitief gehandicapt zijn als gevolg van een verkeersongeval.  EEN KWALITEITSVOLLE EN GOEDKOPERE RIJOPLEIDING.   De nieuwe verkeerswet voorziet in een bijscholing voor nieuwe bestuurders na het behalen van het rijbewijs in een erkend centrum voor bijscholing. CD&V steunt die maatregel – die overigens werd overgenomen uit het CD&V-wetsvoorstel over de rijopleiding – omdat nieuwe bestuurders niet alleen moeten leren rijden, maar ook moeten leren veilig en ‘vooruitziend’ rijden. Maar de blauwroodgroene regering heeft geen enkel CD&V-voorstel aanvaard om de rijopleiding in de rijschool betaalbaar te houden. Nu reeds is zij voor jonge mensen bijzonder duur, en de geplande bijscholing dreigt ze nog duurder te maken. Daarom zal CD&V haar voorstellen voor een betaalbare rijopleiding weer ter discussie brengen na de verkiezingen. Die voorstellen zijn: een BTW-verlaging van 21 % naar 6 %, de fiscale aftrekbaarheid van de kosten van de rijschool en de mogelijkheid voor de overheid om maximumtarieven voor de rijschoollessen vast te stellen.  EEN COHERENT FIETSBELEID.   -   Er moet gezorgd worden voor vlotte en veilige fietsroutes tussen de     dorpskernen en naar bedrijfsterreinen, alsook in een goede     fietsinfrastructuur (fietspaden, oversteekplaatsen, …) op de     industrieterreinen zelf en voldoende fietsvoorzieningen (overdekte     fietsstallingen, douchemogelijkheid, …) in de ondernemingen.     Uiterlijk in 2010 moeten alle gewestwegen uitgerust zijn met veilige     en comfortabele fietspaden. Die kosten mogen door het gewest niet     afgewenteld worden op de gemeenten. Een regionalisering van de     onteigeningsprocedure voor fietspaden zal ook helpen om die     fietspaden sneller te realiseren.  -   Het afdwingen van verplichte kwaliteitsnormen voor fietsen en     fietsonderdelen (b.v. fietsverlichting, remmen).  -   Een permanente evaluatie van het verkeersreglement en waar nodig     implementatie van regels voor een veilig en comfortabel     fietsverkeer.  -   Na de invoering van de dodehoekspiegel moet ook de zij-afscherming     van de vrachtwagens aangepakt worden: zij dient gesloten te zijn     zodat een fietser bij een ongeval minder gemakkelijk onder de wielen     van een vrachtwagen terechtkomt.  ACTIEPLAN VOOR MOTORFIETSERS.   -   CD&V wil dat er een beleid wordt ontwikkeld om de infrastructuur     meer af te stemmen op de motorfietsers (geen gladde wegoppervlakken,     reglementaire verhoogde inrichtingen, aangepaste vangrails).  -   Er moet meer aandacht worden besteed aan de opleiding (opleiding     examinatoren, bijscholing, …). Ook voor motorfietsers moeten     dezelfde maatregelen als voor de autobestuurders worden genomen om     de opleiding goedkoper te maken.  -   Een evaluatie en aanpassing van het verkeersreglement en het     technisch reglement van de voertuigen vanuit de     veiligheidsproblematiek van motorfietsers.  -   Een verlaagd BTW-tarief voor de veiligheidsuitrustingen (b.v.     beschermende kledij).  VEILIGE MOTORVOERTUIGEN.   CD&V wil alles in het werk stellen opdat het ISA-systeem (Intelligente Snelheids Aanpassing) zo snel mogelijk in de motorvoertuigen kan worden geïnstalleerd. Dat systeem maakt het mogelijk om, los van de chauffeur, de snelheid van de auto aan te passen aan de plaats en de omstandigheden.  DE MAXIMUMSNELHEDEN.   -   CD&V is voorstander van variabele snelheden op autosnelwegen maar     wel met een bovengrens van ma ximum 120 km per uur. Hogere snelheden     dan 120 km per uur op autosnelwegen zijn op geen enkel ogenblik (ook     ‘s nachts niet) en geen enkele plaats aanvaardbaar. Op de     autosnelwegen vallen de meeste verkeersdoden niet in de drukte     overdag, maar wel op de stille en rustige uren ‘s nachts. Bovendien     zijn hogere snelheden dan 120 km per uur niet aangewezen omdat onze     autosnelwegen te veel in- en uitritten hebben. De globale tendens in     de Europese Unie is trouwens een harmonisatie naar 120 km per uur,     alhoewel enkele grote lidstaten zich blijven verzetten. Wel pleiten     de christen-democraten voor een aanpassing van de toegelaten     snelheid in functie van de omstandigheden (weersomstandigheden,     wegenwerken, ongevallen). De maximumsnelheid van 120 km per uur     blijft de absolute bovengrens. Dat veronderstelt de uitbouw van     telematica langs de autosnelwegen.  -   Op de secundaire wegen buiten de bebouwde kommen moet het huidige     beleid worden voortgezet: als algemene regel 90 km per uur, maar     invoering van 70 km per uur (met verkeersborden) in de aanloopzone     naar de bebouwde kommen en op wegen waar 90 km per uur niet langer     verantwoord is.  EEN HARDE BESTRIJDING VAN HET ONVERZEKERD RIJDEN EN MAATREGELEN VOOR BETAALBARE VERZEKERINGEN.   Het rijden zonder verzekering is ontoelaatbaar en vraagt een harde aanpak. Maar tegelijkertijd moet de samenleving maatregelen treffen om de verzekering zo betaalbaar mogelijk te houden. Jongeren en senioren betalen nu bijna het driedubbele voor hun autopolis. Even vaak worden ze gewoon de deur gewezen. Ook voor hen die op zoek zijn naar werk, is dat een serieuze handicap. CD&V vindt dat jongeren en senioren recht hebben op een betaalbare autoverzekering en dat men geen onderscheid kan maken op basis van leeftijd, hoogstens van het al of niet volgen van bijscholing. CD&V voorziet dat een gedeelte van de opbrengsten van de taksen op autoverzekeringen via een fonds gebruikt wordt om dat voor de verzekeraars mogelijk te maken.  2.2.3 BETAALBAAR EN KWALITEITSVOL WONEN.  Een dak boven het hoofd is niet alleen een bescherming tegen weer en wind. Een huis hebben biedt ook de kans om thuis te komen. Binnen de muren van het huis kan men zichzelf zijn, is er ruimte voor gezelligheid en kan men zijn batterijen opladen. Betaalbaar wonen is daarom een belangrijk politiek thema, zeker voor jonge mensen.  DE ANALYSE VAN BLAUWROODGROEN.  Blauwroodgroen komt de beloften niet na. Het aanbod van bouwgrond is in verhouding tot de vraag zeer beperkt, met bekende prijsstijgingen tot gevolg. Wanneer het bouwen van een woning te duur wordt, is de aankoop (en eventueel de renovatie) van een bestaande woning een mogelijk alternatief. We stellen evenwel vast dat ook de prijs van woningen de laatste jaren sterk gestegen is. En met 300.000 woningen van slechte kwaliteit in Vlaanderen is voor velen kwaliteitsvol wonen niet gegarandeerd. Blauwroodgroen maakt ook geen werk van de concrete uitvoering van het Ruimtelijk Structuurplan Vlaanderen. De stedelijke gebieden zijn nog altijd niet afgebakend. Ook de agrarische en de natuurlijke structuren zijn nog niet afgebakend.  HET STANDPUNT VAN CD&V.  Het recht op wonen is een grondwettelijk recht. Iedereen moet tegen betaalbare prijzen over een aangepaste kwaliteitswoning in een behoorlijke woonomgeving kunnen beschikken. Dat kan zijn als eigenaar of als huurder, zowel voor gezinnen met of zonder kinderen, als voor alleenstaanden met of zonder kinderen. Om aan dat recht tegemoet te komen, moet het woningaanbod dringend worden uitgebreid: nieuwe woningen bouwen en bestaande woningen renoveren.  CD&V MAAKT WERK VAN:   FINANCIËLE EN FISCALE ONDERSTEUNING.   -   Het verbeteren en aanpassen van woningen moeten we blijven     stimuleren door het Europees experiment van een verlaagd BTW-tarief     (6 % i.p.v. 21 %) voor renovatiewerken aan woningen ouder dan 5 jaar     permanent te maken.  -   Het koppelen van huursubsidies voor de private huurmarkt aan strikte     inkomensvoorwaarden en aan een verhuring door een sociaal     verhuurkantoor. Dat moet ervoor zorgen dat een tussenkomst in de     huur van de laagste inkomens niet leidt tot verhogingen van de     huurprijzen. Niet de verhuurders moeten worden gesubsidieerd maar     wel de huurders met de laagste inkomens.  -   Het herzien van de fiscale aftrekbaarheid van hypothecaire leningen     voor de eerste gezinswoning. Nu wordt de huidige     belastingvermindering niet volledig uitgeput wanneer de     kapitaalaflossingen in de eerste jaren van terugbetaling te beperkt     zijn. Daarom stellen wij voor de fiscale aftrekbaarheid van     hypothecaire leningen voor de eerste woning te koppelen aan een vast     bedrag afhankelijk van de gezinssamenstelling en los van het     inkomen.  -   Een onderzoek door de mededingingsautoriteit van prijsafspraken en     andere concurrentiebeperkende praktijken bij de grote grondeigenaars     en in de vastgoedbemiddeling.  -   De langstlevende echtgeno(o)t(e) willen we vrijstellen van     successierechten op de gezinswoning uit het gemeenschappelijk     vermogen. Pas wanneer de langstlevende echtgeno(o)t(e) op zijn     (haar) beurt komt te overlijden, betalen de erfgenamen     successierechten.  -   Het fiscaal aftrekbaar maken van de uitgaven die bejaarden doen voor     het aanpassen van hun woning teneinde in hun vertrouwde omgeving te     kunnen blijven wonen.  EEN ÉCHT SOCIAAL HUISVESTINGSBELEID.   -   Tegen uiterlijk 2010 moet in elke gemeente het aanbod van sociale     huurwoningen minimum 6 % van het patrimonium uitmaken.  -   De valorisering van de bestaande grondreserves van de Vlaamse     Huisvestingsmaatschappij en van de lokale sociale     huisvestingsmaatschappijen binnen de krijtlijnen van het Ruimtelijk     Structuurplan Vlaanderen.  -   Investeren in stadsontwikkeling aan de stations. In ruil voor de     schuldovername krijgt de overheid de NMBS-gronden aan stations,     zodat die voor bedrijven- en woonprojecten aangewend kunnen worden.  -   Het stimuleren van het wonen boven winkels.  -   Het onder sociale voorwaarden aansnijden van     woonuitbreidingsgebieden.  -   Financiering van de Vlaamse sociale huisvestingsmaatschappijen door     de samenvoeging van de verschillende financieringsmechanismen in één     enveloppesysteem. De verdeling van die enveloppe gebeurt op basis     van objectieve gegevens zoals de inkomens van de huurders, maar ook     elementen van de kostprijs van het project (b.v. kleinschalig     inbreidingsgericht bouwen en verbouwen is duurder, grond in     stedelijk gebied is duurder, extra subsidie voor vernieuwende     projecten, ...).  -   Fraude in de sociale huisvesting (inwonen, onderverhuren)     tegenwerken door de aangeboden woning beter te laten aansluiten op     de aangegeven gezinssamenstelling.  -   Het opnieuw invoeren van een bouw- of renovatiepremie tot 12.500     euro.  -   Een aanspreekpunt voor alle dienstverlening (inzake huisvesting) van     de overheid en een pro-actief optreden (bouwvergunning vragen =     automatisch info over de bouwpremies) en bijzondere aandacht voor de     begeleiding van mensen met de laagste inkomensgroepen.  -   We willen een correcte en doortastende toepassing van de maatregelen     tegen discriminatie op de huisvestingsmarkt en tegen     huisjesmelkerij.  2.3 INITIATIEF NEMEN. VERBONDEN MET ONDERNEMENDE EN WERKENDE MENSEN.  Vlamingen zijn van oudsher gedreven mensen. Gedrevenheid betekent geen genoegen nemen met wat er is. Steeds was er de wil om vooruit te komen. Het is alles anders en beter willen maken. Initiatief nemen is die fundamentele gedrevenheid in daden omzetten. Ondernemen is risico durven nemen, je nek uitsteken, niet bij de pakken blijven zitten. De economische welvaart is belangrijk want ze garandeert voor een stuk het welzijn.  2.3.1 GEZONDE BEDRIJVEN. MEER JOBS.  Een gezonde en concurrentiële economie is zeer belangrijk voor de samenleving. Ze is de beste garantie voor een hoge werkgelegenheid. De overheid kan daartoe een beleid voeren dat gunstige voorwaarden creëert zodat bedrijven aangemoedigd worden om te investeren.  DE ANALYSE VAN BLAUWROODGROEN.  Blauwroodgroen heeft niet voor duurzame economische groei gezorgd. De oorzaak van dat falen op 11 september afwentelen, is al te gemakkelijk. De blauwroodgroene regering draagt wel degelijk verantwoordelijkheid. Want blauwroodgroen heeft vooral aan zichzelf gedacht en veel minder aan de volgende generaties of aan het verbreden van het economisch draagvlak. Blauwroodgroen heeft gesurft op de golven van de conjunctuur en heeft nagelaten een lange-termijnbeleid te voeren. In perioden van laagconjunctuur hadden ze vooral in de diepte moeten investeren, namelijk in onderwijs en vorming, onderzoek en ontwikkeling, het milieu, mobiliteit en openbaar vervoer en in het herstel van het concurrentievermogen van bedrijven door kosten- en inkomensbeheersing. Op de meeste van die domeinen hebben we sedert jaren een achterstand tegenover de rest van de Europese Unie of presteren we middelmatig. Indien men niet investeert in onderwijs, onderzoek en vorming loopt men bij een eventuele heropleving snel vast op een tekort aan geschikte arbeidskrachten. Blauwroodgroen heeft de belofte van 25 % vermindering van de administratieve lasten voor ondernemingen en zelfstandigen verre van waargemaakt. De concurrentiekracht van bedrijven wordt niet alleen gehinderd door de ontwikkeling van de inkomens de afgelopen twee jaar maar ook door het uitblijven van een tweede ronde van vermindering van sociale lasten en door een verhoging (volgens 53 pct. van de KMO’ers) i.p.v. de beloofde verlaging (25 pct.) van de administratieve lasten.  HET STANDPUNT VAN CD&V.  De Vlaamse christen-democraten gaan voor een revival van het ondernemerschap en het kleine bedrijf. Want voor een hoog en duurzaam welvaartsniveau is een waaier van ondernemingen nodig, grote en kleine, uit zowel oude als nieuwe sectoren. Het vrije initiatief moet zich kunnen ontwikkelen, handhaven of doorgroeien. Het ondernemerschap moet voldoende kansen krijgen om door te breken. Concreet betekent dit dat de drempels voor de oprichting van een onderneming omlaag moeten. Dat kan door het sociaal statuut van zelfstandigen te verbeteren, de toegang tot kapitaalverschaffers te vergemakkelijken, een startersbegeleiding (en nazorg) te geven, de overgang tussen werknemer- en ondernemerschap te versoepelen, een daadwerkelijke administratieve vereenvoudiging door te voeren en door in beschikbare en betaalbare bedrijfsruimte te voorzien. Het ondernemerschap moet ook voldoende kansen krijgen om een efficiënt en kwaliteitsvol bedrijf uit te bouwen. Concreet verhogen we de overlevingskansen door minder administratieve lasten, consistentere, transparantere wetten die ook uitvoerbaar zijn, toezicht op de marktwerking, bestrijding van sociale en fiscale fraude en een verbeterde positie op de toeleverings- en kapitaalmarkten. Automatisering en de lokroep van lageloonlanden snijden nog altijd jobs weg in onze industrie. De industrie moeten we blijven steunen vanwege de aldaar gecreëerde toegevoegde waarde en de afgeleide tewerkstellingseffecten. Hoge(re) lonen veronderstellen een hoge(re) productiviteit. Cruciaal hiervoor is niet een hoger werktempo maar wel een goed investeringsklimaat, een voldoende aanbod van bekwame medewerkers en meer investeringen in onderzoek en ontwikkeling. De schaalvergroting en mediatisering zetten ook de verscheidenheid in het aanbod onder druk. Dezelfde kledijzaken, drankbedrijven, fast-foodrestaurants, muziek- en filmmaatschappijen verschijnen in het straatbeeld van bijna elke grote stad. Daarom vinden wij dat de zelfstandige winkeliers van onschatbare waarde zijn voor zowel onze economie als de samenleving in zijn geheel. Zij zorgen met name voor een belangrijke werkgelegenheid en maken samen met het postkantoor, het wijkschooltje, het bankfiliaal, de buurtwinkel… deel uit van een maatschappelijk en buurtverzorgend netwerk dat noodzakelijk is voor de leefbaarheid van plattelandsgemeenten, gemeentekernen, gemeente- en stadswijken. Cafés en restaurants bijvoorbeeld brengen als ontmoetingsplaats voor een babbel of voor gezellig samenzijn de menselijke verbondenheid, één van onze kernwaarden, tot leven. Daarom moet de overheid corrigerend optreden om de zelfstandige detailhandel te beschermen.  CD&V MAAKT WERK VAN:   EEN BETER ONDERNEMERSKLIMAAT.   -   De hoge fiscale en parafiscale druk op arbeid is     medeverantwoordelijk voor onze lage werkgelegenheidsgraad. Om nieuwe     jobs te creëren, moet arbeid goedkoper worden. Het debat over de     vermindering van de werkgeversbijdragen koppelen wij aan de vraag     naar een stabiele financiering van het sociaalzekerheidsstelsel. Nu     droogt de financieringsbasis van de sociale zekerheid op, o.a. door     het zwartwerk, betalingen in natura of het onderbrengen van arbeid     in vennootschappen.  -   Een verzekerde stabiele financiering van de sociale zekerheid door     een actief economisch en werkgelegenheidsbeleid, een correcte     bijdragebetaling en een overheid die haar plichten inzake     medefinanciering van het wettelijk socialezekerheidsstelsel correct     uitvoert. Sociale prestaties die geen band hebben met de economische     beroepsactiviteit, moeten meer en meer uit algemene middelen betaald     worden.  -   Een echte administratieve vereenvoudiging waarbij de overheid zo     snel mogelijk een hoogwaardige elektronische dienstverlening aan de     burger/ onderneming aanbiedt zodat een éénmalige aangifte van     gegevens volstaat. De overheid zal moeten betalen als gegevens een     tweede maal bij de ondernemingen worden opgevraagd.  -   E-government moet, in overleg met de ondernemingswereld, in essentie     draaien rond de herziening en vereenvoudiging van procedures en     regelgeving zodat een dienst eenvoudiger, sneller en met meer     kwaliteit elektronisch kan worden aangeboden. De regelgeving moet     transparant zijn. De uitvoeringsbesluiten moeten vooraf reeds worden     uitgedacht en zelfs, zo mogelijk, reeds gevoegd bij het wetsontwerp.     Geen terugwerkende kracht. Alle betalingen moeten elektronisch     kunnen worden afgehandeld. Overleg over elke nieuwe regelgeving en     systematische afschaffing van overbodig geworden regels. Sowieso     moet een persoonlijke en gepersonaliseerde dienstverlening behouden     blijven.  -   Een bevoegdheidsniveau-overschrijdende dienst administratieve     vereenvoudiging moet opnieuw een belangrijke coördinerende functie     uitoefenen: strategische visies ontwikkelen en projectmanagement     voeren voor concrete vereenvoudigingsprojecten.  -   Via een boordtabel administratieve lasten (BAL) worden nieuwe     maatregelen vooraf getoetst op hun administratieve lasten voor KMO’s     en andere ondernemingen.  -   Het instellen van een algemene deontologische code voor alle     ambtenaren waarin correctheid, klantvriendelijkheid en objectiviteit     vooropstaat. We werken aan KMOopleidingen voor specifieke ambtenaren     zodat zij beter vertrouwd worden met de wereld van zelfstandigen en     KMO’s.  -   Eén sterke geïntegreerde mededingingsautoriteit – een zelfstandig     overheidsorgaan – die actief optreedt en waakt over een goede     marktwerking. Met het oog op de eenheid van het beleid zet een     algemene kamer de grote lijnen uit. Die kamer regelt de algemene     mededingingszaken. Specifieke kamers houden toezicht op de naleving     van sectorspecifieke regels. Zij nemen de rol over van de Creg, BIPT     e.a.  -   Een daadwerkelijke vrijmaking van de elektriciteits- en aardgasmarkt     via een echte scheiding van productie en verkoop enerzijds en     netwerken (transport/distributie) anderzijds.  -   Er moet een Vlaamse overheidsvennootschap voor de (opstart- en     ontwikkelings)financiering van KMO’s komen met strikte spelregels:     alleen financiering van niet-beursgenoteerde bedrijven, nooit meer     dan 25 % van de aandelen indien via kapitaal, verhouding van 1 euro     lening tot 1 euro bankfinanciering, gedeelde waarborgen met banken,     financiering op basis van kwantitatieve regels wat politieke     inmenging verhindert. De investeringsvennootschap is beursgenoteerd     zodat de investeerders hun inbreng kunnen verhandelen.  -   De middelen van het Participatiefonds moeten worden versterkt zodat     zij in haar niche ten volle haar opdrachten kan (blijven) waarmaken.  -   De huidige regelgeving van vrijstelling van successierechten bij de     overname van een familiebedrijf, moet vereenvoudigd worden.     Familiebedrijven zijn immers essentieel voor onze economie.  -   Particulieren die middelen ter beschikking stellen aan     niet-beursgenoteerde bedrijven, moeten via een Cooreman-scenario     hiervoor een fiscale stimulans krijgen.  -   Er moet een horecaplan komen om de sector professioneler, rendabeler     en witter te maken. · De BTW moet in een Europees kader worden     geharmoniseerd en de mogelijkheden voor een verlaagde BTW op     arbeidsintensieve diensten moeten maximaal benut worden.  -   Investeringen in veiligheid worden fiscaal gestimuleerd om de     veiligheid van zelfstandige ondernemers te garanderen. De overheid     moet in samenwerking met de KMO-organisaties een centraal meldpunt     voor slachtoffers oprichten. Dat meldpunt staat het slachtoffer bij     met eerstelijnsadvies en fungeert ook als ombudsdienst om     aanbevelingen voor de overheid te formuleren.  MEER RUIMTE OM TE ONDERNEMEN.   -   De ruimtebehoeften moeten worden afgestemd op de economie van de     toekomst en op de beheersing en sturing van de mobiliteitsbehoeften.     We moeten prioritair werk maken van een zuiniger gebruik en     hergebruik van ruimte. Ruimte wordt bespaard via aangepaste     voorschriften, hergebruik van oude sites en kangoeroebedrijven. De     7.000 ha bijkomende bedrijfsterreinen, zoals voorzien in het     Ruimtelijk Structuurplan Vlaanderen, moeten worden gerealiseerd.  -   Bedrijven die een minimale impact hebben op mens en milieu (zoals     dienstencentra, KMO’s of éénmanszaken), kunnen in een woonzone, in     landbouw- en natuurgebied (principe van verwevenheid).  -   Investeren in stadsontwikkeling aan de stations. In ruil voor     schuldovername krijgt de overheid de NMBS-gronden aan stations,     zodat die voor bedrijven- en woonprojecten aangewend kunnen worden.  EEN BETER (SOCIAAL) STATUUT VOOR DE ZELFSTANDIGE EN ZIJN/HAAR GEZIN.   Voor een beter sociaal statuut voor de zelfstandige en zijn/ haar gezin moet er een meerjarenplan komen met een meerjarenfinanciering.  De kleine risico’s moeten in de verplichte verzekering geneeskundige verzorging geïntegreerd worden. Gepensioneerden hoeven niet meer te betalen.  Verbetering van de arbeidsongeschiktheidsregeling:  -   verhoging van de uitkeringen: uitkeringen primaire ongeschiktheid     moeten 10 % hoger liggen dan het leefloon, de     invaliditeitsuitkeringen moeten opgetrokken worden tot het niveau     van de minimumbedragen voor werknemers.  -   meer mogelijkheden om opnieuw te integreren in het arbeidsproces via     een systeem van permanente deeltijdse arbeidsongeschiktheid.  -   iedereen moet toegang krijgen tot een verzekering gewaarborgd     inkomen.  Verbetering van het pensioen van de zelfstandige:  -   verhoging van de minimumpensioenen tot op het niveau van de     minimumpensioenen voor werknemers, gespreid over 5 jaar. Dat     meerjarenplan van de uitkeringen moet gepaard gaan met een     meerjarenplan van de inkomsten, zowel vanwege de overheid als     vanwege de zelfstandigen.  -   wie vervroegd met pensioen gaat, moet nu inleveren op zijn/ haar     wettelijk pensioen; zodra de wettelijke pensioenleeftijd bereikt is,     moet die penalisatie komen te vervallen.  -   verfijnen van het principe van de ‘eenheid van loopbaan’: alleen de     effectief minst voordelige jaren vallen weg.  Invoering van een inkomensgarantieverzekering: de zelfstandige kan zich via fiscaal aftrekbare bijdragen verzekeren tegen een tegenslag (faillissement). De ziekte-uitkeringen worden hoger dan het leefloon (want ziekte-uitkering gebeurt op basis van betaalde bijdragen).  Een systeem van bedrijfsvervanging (‘vliegende ondernemer’) wordt uitgebouwd. Dat systeem wordt enerzijds gefinancierd via eigen bijdragen van de zelfstandigen en anderzijds via overheidssubsidies.  De kinderbijslag moet voor ieder kind gelijk zijn, onafhankelijk van het statuut van de ouders.  CD&V wil dat de bestaande regeling van de openingsuren van handelszaken behouden blijft. Enkel een uitbreiding naar één koopavond per regio is voor CD&V mogelijk. Ter bevordering van het gezins- en het verenigingsleven van de ondernemers, hun gezin en hun medewerkers is het aangewezen dat de zondag een rustdag blijft.  DE ERKENNING VAN VRIJE BEROEPEN ALS VOLWAARDIGE ONDERNEMERS EN WERKGEVERS.   -   Alle beoefenaars van vrije beroepen moeten volwaardig toegang     krijgen tot de overheidsstimuli (o.m. alle vormen van economische     expansie en opleidingscheques).  -   De erkenning van de vrije-beroepers als sociale gesprekspartners,     via hun interprofessionele en sectoriële organisaties, in het     bijzonder door hun aanwezigheid in overlegstructuren met het beleid,     in zoverre ze nog niet vertegenwoordigd zijn.  -   Een billijke vergoeding en verantwoorde prestatieduur voor     stagiairs. Een aangepast sociaal statuut kan bijdragen tot de     verdere democratisering van de toegang tot – bepaalde – vrije     beroepen.  -   Vrije beroepen zijn een economische sector en zijn bijgevolg als     onderneming te beschouwen voor de mededingingsregels (België en EU).     De deontologische regels die door Orden worden opgelegd, kunnen     alleen de toets van de mededinging doorstaan indien die regels geen     invloed hebben op de economische keuzevrijheid. Uitzonderingen zijn     enkel mogelijk indien de kwaliteit van de prestatie en het algemeen     belang dat vereisen. Zelfregulering door op interprofessionele leest     geschoeide Orden en Beroepsinstituten vormt een noodzakelijk kader     om de uitdagingen van deze eeuw aan te gaan. Interdisciplinariteit     wordt het best via een algemeen interprofessioneel kader geregeld.     Bij deze hervorming moet voldoende aandacht gaan naar meer     transparantie en openbaarheid van het besluitvormingsproces en     tuchtrechtspraak in de Orden en beroepsinstituten. Tevens moet     gewaakt worden over het democratisch gehalte van de structuren. Dat     is noodzakelijk voor het behoud van het vertrouwen van cliënt en     patiënt in de beroepsstructuren.  AANDACHT VOOR VROUWELIJKE ONDERNEMERS.   -   CD&V wil een gericht stimuleringsbeleid voor vrouwelijke ondernemers     via onder meer een vrouwvriendelijkere ondernemerscultuur, een     gelijke toegang tot financiering en een paritaire economie. Vandaag     de dag zijn immers nog geen derde van onze ondernemers vrouwelijk.  -   Door een systeem van ‘vliegende ondernemer’ wordt bedrijfsvervanging     bij zwangerschap en arbeidsongeschiktheid mogelijk.  EEN TOEKOMSTPLAN VOOR DE LANDBOUW.   Een toekomstplan voor de landbouw moet de bedrijven in staat stellen om hun investeringen lonend te maken, hen kansen bieden op ontwikkeling en het hen mogelijk maken om hun Europese en mondiale concurrentiepositie te handhaven:  -   Het behoud van een eigen en veilige voedselvoorziening, via leefbare     familiale land- en tuinbouwbedrijven, moet in het beleid voorop     blijven staan.  -   Het landbouwbeleid moet duurzaam zijn en rechtszekerheid bieden. Het     kan daarom niet dat de door Europa gemaakte afspraken in het kader     van agenda 2000 al op de helling zouden worden gezet in het kader     van de tussentijdse evaluatie in 2003.  -   Landbouw mag geen restgebied worden. Land- en tuinbouw moeten     dringend beschikken over de 750.000 ha agrarisch gebied die door het     Ruimtelijk Structuurplan Vlaanderen expliciet werden voorzien. In     dat gebied moeten boeren en tuinders met rechtszekerheid kunnen     wonen en werken.  -   Europa moet streven naar eerlijke in plaats van vrije handel voor     landbouwproducten.  CD&V wenst geen tweedeling tussen klassieke landbouw en biolandbouw. Alle landbouw moet duurzaam zijn en gelijkberechtigd worden. Alle voedsel, ook het geïmporteerde, moet aan dezelfde criteria voldoen inzake veiligheid voor de consument, leefmilieu en dierenwelzijn. Er moet een volledige traceerbaarheid van het voedsel komen.  Met het oog op seizoenarbeid moet België, zoals onze meeste buurlanden reeds gedaan hebben, tewerkstellingsakkoorden afsluiten met de nieuwe EU-lidstaten.  Het plattelandsontwikkelingsbeleid moet in Vlaanderen ernstig worden genomen en volwaardig worden uitgevoerd. Europese middelen mogen niet onbenut worden gelaten en mogen ook niet éénzijdig worden ingezet. Daarom moet er een Vlaams Fonds voor plattelandsontwikkeling worden opgericht over de Vlaamse bevoegdheden heen om ten volle gebruik te kunnen maken van de middelen en de mogelijkheden die door Europa worden geboden.  EEN DESKUNDIG BELEID M.B.T. OVERHEIDSBEDRIJVEN.   -   De overheidsbedrijven zijn voor CD&V belangrijk omdat zij     levensnoodzakelijke diensten leveren aan de gemeenschap. Wij vinden     het belangrijk dat een aantal basisdiensten in dezelfde     omstandigheden en onder dezelfde voorwaarden aan alle inwoners en in     sociaal aanvaardbare omstandigheden worden verstrekt. De overheid     moet ervoor garant staan dat deze universele dienstverlening ook in     een vrijgemaakte markt wordt verleend: alle mensen moeten toegang     hebben tot kwaliteitsvol openbaar vervoer, een goede postbedeling of     toegang tot de informatiemaatschappij. De overheid moet de kosten     die rechtstreeks verband houden met de universele dienstverlening     correct vergoeden.  -   De regulator die in een vrije markt namens de overheid erop moet     toezien dat een kwaliteitsvolle dienstverlening gegarandeerd wordt     zonder misbruik van technische monopolies, dient ten volle en in     alle onafhankelijkheid zijn rol te spelen. Hij moet daarvoor over de     nodige middelen kunnen beschikken. De regulator dient er ook op toe     te zien dat de ondernemingen die de universele dienstverlening     verzorgen daarvoor billijk vergoed worden. Wij kunnen immers niet     aanvaarden dat in het kader van een privatisering enkel de beste     brokken privaat geëxploiteerd worden en dat de overheidsbedrijven     dan maar moeten instaan voor de minder interessante delen     (bijvoorbeeld dienstverlening in dunner bevolkte streken).  -   CD&V hecht ook een groot belang aan het goed functioneren van de     onafhankelijke ombudsdiensten bij de overheidsbedrijven. Het is     positief dat de gebruiker terecht kan bij een instantie die op de     eerste plaats zijn belangen verdedigt. De jaarrapporten van de     ombudsdiensten leveren bovendien belangrijke beleidsrelevante     informatie.  -   CD&V opteert voor een managementmodel voor de autonome     overheidsbedrijven waarbij het management naar best vermogen en     onafhankelijk van de politiek het bedrijf bestuurt. Wij kiezen niet     voor een model waarbij de minister als een super- CEO (Chief     Executive Officer) tussenkomt in het bedrijfsbeleid. CD&V opteert     wel voor een management dat prioritair werk maakt van een goed     sociaal klimaat in de onderneming en daarvoor de nodige tijd     vrijmaakt.  -   Om de onafhankelijkheid van de overheidsbedrijven te versterken,     eist CD&V dat twee verschillende ministers verantwoordelijk zijn     enerzijds voor de opvolging van alle overheidsparticipaties in     bedrijven en anderzijds voor de marktordening in de vrijkomende     markten. Het is onaanvaardbaar dat bijvoorbeeld de minister bevoegd     voor het bedrijf De Post tegelijk ook de vrijmaking van de postmarkt     moet doorvoeren en moet toezien op het respect voor de regelgeving.  DE POST.   CD&V engageert zich om werk te maken van de omvorming van De Post naar een succesvol dienstverlenend bedrijf met oog voor de noden van alle mensen. Volgende accenten willen we daartoe leggen:  -   Het beroep van postbeambte moet gewaardeerd blijven en worden     beschermd tegen oneerlijke concurrentie. Hij/ zij dient de     mogelijkheden te behouden ook de sociale aspecten van zijn taak op     te nemen, ook in de landelijke gebieden van ons land.  -   Een professionele post-service voor elke inwoner van ons land     betekent een bereikbare post, ook in landelijke gebieden. Die     service heeft een meerprijs die de overheid aan het bedrijf moet     betalen in het kader van de universele dienstverlening.  -   Zoals voor Belgacom in het verleden moet inbreng van buitenlands     kapitaal in De Post kunnen om via de nodige know-how de maatschappij     tot een efficiëntere dienstverlening te brengen en de tewerkstelling     in de toekomst veilig te stellen.  -   Overheidsbedrijven moeten samenwerken: zo kan een fusie van Taxipost     en ABX-België tot een versterking van beide ondernemingen en het     veilig stellen van de werkgelegenheid leiden.  -   Oneerlijke concurrentie door schijnzelfstandigen moet worden     aangepakt.  -   De verwerkingscapaciteit van het gemeentelijk postkantoor dient     maximaal te worden gevaloriseerd: door een voorafgaande sortering in     de gemeente vermijdt men dat grote postvolumes nutteloos worden     vervoerd en houdt men het werk in de eigen streek. Dat zal het ook     mogelijk maken om de investeringen in sorteercentra terug te     dringen.  -   De overheid moet haar verplichtingen voor de universele     dienstverlening ten aanzien van het bedrijf nakomen en tegelijk als     aandeelhouder zorgen voor voldoende werkkapitaal.  BELGACOM.   CD&V garandeert aan de Belgacom-klanten en het Belgacom-personeel de autonomie van het overheidsbedrijf zoals ingeschreven in de wet van 1991. CD&V wil ook:  -   Een sterke bedrijfsleiding die de kans krijgt op professionele wijze     het bedrijf strategisch te consolideren in de veranderende omgeving     ten bate van de tewerkstelling op lange termijn en de kwaliteit van     de dienstverlening.  -   Dat de sociale consensus het uitgangspunt blijft van aandeelhouders     en management om Belgacom door de komende jaren te loodsen. In dat     kader moet de overheid overgaan tot de overname van de     pensioenverplichtingen en van het opgebouwde bedrijfspensioenfonds.     Zo zijn ook alle gewezen werknemers zeker van de uitbetaling van hun     pensioen.  -   Een correcte vergoeding van Belgacom voor haar sociale opdracht in     het kader van de universele dienstverlening via het daartoe     voorziene fonds.  -   Een maximale betrokkenheid van alle leeftijds- en sociale groepen     bij de mogelijkheden van de informatiesnelweg. Een gezonde     concurrentie tussen de diverse aanbieders biedt op dat vlak de beste     garanties voor de consument. Er dient dus een absolute scheiding te     komen tussen het regeringslid bevoegd voor telecommunicatie en het     toezicht op de sector en het regeringslid bevoegd voor de     overheidsbedrijven. Enkel in die omstandigheden zijn zowel Belgacom     en zijn werknemers zeker van een aandeelhouder die begaan is met de     toekomstige ontwikkelingen van het bedrijf en voor wie het bedrijf     meer is dan een loutere dividendenleverancier. Ook zullen alle     consumenten zich verzekerd weten van een overheid die op een     onafhankelijke manier ten bate van alle consumenten de vrijmaking     van de markt begeleidt.  NMBS.   CD&V wil de NMBS moderniseren maar dat kan enkel samen met de werknemers gebeuren. Daarom moeten de werknemers opnieuw nauwer betrokken worden bij het uitstippelen van de strategie van de onderneming. Ook moet de overheid haar verplichtingen ten aanzien van NMBS nakomen. Dat veronderstelt op de eerste plaats een correcte financiering van de opdrachten die aan de maatschappij worden opgedragen (sociale tarieven, woon-werkverkeer, verminderd tarief voor gepensioneerden). Zoals in andere Europese landen moet een schuldovername door de Staat de maatschappij de mogelijkheid geven om met een nieuwe lei te starten om haar maatschappelijke opdracht waar te maken.  LEEFBARE BUURTWINKELS.   -   CD&V wil de bestaande handelswetgeving behouden want de zondag moet     rustdag blijven ter bevordering van het gezins- en het     verenigingsleven. We zijn wel voorstander van één koopavond per     regio.  -   Zelfstandige buurtwinkels moeten ingeschakeld kunnen worden om     maatschappelijk belangrijk geachte diensten geografisch toegankelijk     te houden.  -   CD&V wil een halt toeroepen aan nieuwe inplantingen van     shoppingcentra en grootschalige winkels langs invalswegen. Zij     zuigen als het ware de commerciële handelskernen in gemeenten en     steden leeg en laten daar een grote winkelleegstand na. Die perifere     handelsinplantingen werken trouwens het autoverkeer in de hand. De     overheid moet initiatieven aanmoedigen om de handelskernen te doen     herleven.  -   De wet op de koopjes en de voorafgaande sperperiode zijn van     primordiaal belang voor de zelfstandige kleinhandel. Het verdwijnen     van koopjes en sperperiode zou tot gevolg hebben dat grote     internationale ketens het hele jaar door prijskortingen aanbieden     waardoor opnieuw kleinere zelfstandige winkels worden     weggeconcurreerd.  -   Franchising, samenaankoop of andere vormen van commerciële     samenwerking zijn vaak een hefboom voor zelfstandige winkeliers om     een bikkelharde concurrentiestrijd aan te kunnen. Op die wijze kan     men betere aankoopvoorwaarden verkrijgen of kan men zelfs een beroep     doen op de logistiek van de centrale of meegenieten van een reeds     bekende winkelformule. Opdat beide partijen voordeel zouden hebben     aan die samenwerkingsvorm, moet er een wettelijk kader komen dat het     zelfstandig karakter van de franchisenemer voldoende garandeert.  2.3.2 JOBS OP MAAT VAN DE MENSEN.  Mensen hebben op verschillende momenten in hun leven verschillende prioriteiten: studeren, werken, opvoeden, zorgen, van een verdiende rust genieten. Een evenwichtig arbeidsmarktbeleid moet proberen arbeid te verschaffen op maat van alle bevolkingsgroepen en generaties. Voor het beleid moet het recht op werk het uitgangspunt zijn, volledige werkgelegenheid de doelstelling.  DE ANALYSE VAN BLAUWROODGROEN.  De actieve welvaartsstaat van blauwroodgroen stierf een vroege dood. De werkgelegenheidsgraad blijft laag en is in 2002 weer in de buurt van die van 1999 uitgekomen (59,6 % versus 59,3 %). Andere Europese landen die net zoals België een groeivertraging kenden, zijn er wel in geslaagd hun werkgelegenheidsgraad te verhogen. De Lissabon-doelstelling (een werkgelegenheidsgraad van 70 % in 2010) is veraf. Vandaag is slechts 1 op de 4 van de 55-64-jarigen bij ons nog aan het werk. We verdelen het werk veel te onevenwichtig over de levensloop. Ten slotte vinden ook allochtonen en jongeren te weinig snel werk. De jeugdwerkloosheid in Vlaanderen is gestegen tot 1 op de 3, in Wallonië tot 1 op de 4 en in Brussel tot 1 op de 5 en dat ondanks alle mediaheisa rond de startbanen. De actieve welvaartsstaat is mooi in theorie, in de praktijk heeft het niet gewerkt. Want blauwroodgroen voerde een onevenwichtig arbeidsmarktbeleid. De aandacht ging exclusief naar het nemen van gemakkelijke maatregelen zoals het verhogen van de laagste lonen. Maar politieke moed ontbrak om net zo noodzakelijke maar veel moeilijkere maatregelen te nemen om de vervroegde uitstoot van arbeid of de structurele werkloosheid tegen te gaan.  HET STANDPUNT VAN CD&V.  Vanaf 2010 worden we geconfronteerd met relatief meer mensen op pensioen en met gepensioneerden die ook gemiddeld langer met pensioen zullen zijn. Die stijgende afhankelijkheidsgraad stelt ons stelsel dat pensioenen financiert met bijdragen van de actieven aan de sociale zekerheid, voor problemen. Die problemen kunnen we opvangen door de werkgelegenheidsgraad te verhogen. De vergrijzing beïnvloedt de verhouding actieven/ inactieven negatief. Een hogere werkgelegenheidsgraad geeft die verhouding een positieve wending en creëert aldus extra financieringsruimte. In het licht van de vergrijzing moeten we daarom in de eerste plaats het arbeidsaanbod uitbreiden om de pensioenen betaalbaar te houden. Via een levensloopbeleid streven we naar een groter kwalitatief arbeidsaanbod dat de vorming en het onderhoud van ons menselijk kapitaal, dé grondstof bij uitstek van onze economie, voorop plaatst. Een levensloopbeleid koestert het menselijk kapitaal en moedigt ook de arbeidsdeelname en de economische zelfstandigheid van vrouwen aan, laat mannen meer ‘zorgen’, houdt ouderen langer aan het werk en bevordert ‘Kwali-Tijd’. Nu voelt 20 % van de werknemers tussen 45 en 55 jaar zich mentaal uitgeput. 16 % voelt zich opgebrand. Oudere werknemers zijn niet vaker maar wel gemiddeld langer afwezig wegens ziekte. Ze hebben ook meer last van psychische en psychosomatische klachten. Die problemen lossen we vandaag veelal op via vervroegd uittreden. Slechts 1 op de 4 werknemers ouder dan 55 jaar werkt nog bij ons. Maar dat systeem van vervroegd uittreden leidt tot een vicieuze cirkel: er zijn geen prikkels meer om in een andere arbeidsorganisatie, een leeftijdsbewust personeelsbeleid, afwisseling in de beroepsloopbaan of in de oudere werknemers te investeren. En wat is er asocialer dan het dumpen van oudere werknemers met de boodschap dat aan hun talenten geen behoefte meer is? Te vroege uittreding kunnen we vermijden door een betere arbeidsorganisatie en door een levensloopbenadering waarbij de arbeid niet langer geconcentreerd wordt tussen 25 en 55 jaar, maar beter over de levensloopbaan wordt gespreid. Zo zullen mensen na hun 55ste niet opgebrand of uitgeblust zijn. Het onthaasten van de spitsuurgeneratie is bovendien alleen haalbaar en houdbaar indien de totale arbeidsmarktparticipatie en de inzetbaarheid van de arbeidsreserve toenemen. Zelfs met een groter aanbod van jobs zal de werkloosheid niet vanzelf verdwijnen. Want hoe meer de ‘bovenlaag’ van makkelijk inzetbare werkzoekenden is afgeroomd, hoe meer werkgevers en bemiddelaars geconfronteerd worden met de harde kern van (langdurig) werklozen. Tussen job en dop staan allerlei praktische bezwaren en belemmeringen waarvoor telkens ook aangepaste oplossingen gezocht en gevonden moeten worden. Heel wat werklozen zijn niet terug te vinden in de statistieken van de werkzoekenden. Ze zijn weggebleven van de arbeidsmarkt of ze zijn op een zijspoor beland. Het is tijd om die arbeidsreserve aan te boren door middel van een ‘geïndividualiseerd traject’. Iedereen heeft recht op werk op maat. De uitbouw van sociale en persoonlijke dienstverlening als volwaardige arbeid zal dat recht op arbeid mee helpen realiseren. De vergrijzing biedt juist kansen aan nieuwe diensten zoals zorg. De nakende aangroei van het aantal ouderen in de samenleving wordt veel te vaak als een probleem ervaren. De grijze golf is op zich niet beangstigend. Ons economisch bestel en de arbeidsmarkt kunnen zich immers schikken naar het groter aantal ouderen. Zo beschikt juist de nieuwe babyboomgeneratie over relatief weinig verstrekkers van mantelzorg door het sterk gedaalde kinderaantal, de toegenomen arbeidsparticipatie van gehuwde vrouwen en de grotere geografische spreiding van de familieleden. Die zorg is bovendien arbeidsintensief. Maar de arbeidskosten in het reguliere circuit voor het uitvoeren van die en ook andere arbeidsintensieve diensten lopen nu hoger op dan de waarde die de consumenten eraan hechten. In de gevallen waar de loonkosten van sociaal gewenste jobs hoger uitvallen dan de arbeidsproductiviteit, moet men sleutelen zowel aan de opleiding en scholing van de werknemers als aan de loonkosten. Want ook hier vernietigt de grote wig tussen loonkosten en nettoloon vele arbeidsplaatsen of staat ze de creatie ervan in de weg. En ook vanuit de consumentenzijde kan de vraag naar arbeid gestimuleerd worden door het fiscaal aftrekbaar maken van bepaalde arbeidskosten zoals nu reeds het geval is voor PWA-prestaties.  CD&V MAAKT WERK VAN:   EEN LEVENSLOOPBELEID.   -   Het vereenvoudigen en herdenken via sociaal overleg, zowel op     ondernemingsniveau, sectoraal als interprofessioneel niveau, van de     bestaande tijdskredietstelsels en educatief verlof. Het doel daarvan     is het creëren van een gezinsvriendelijke arbeidsorganisatie met     aandacht voor levenslang en levensbreed leren. Met onze     Kwali-Tijd-kaart willen we arbeid, gezin, zorg, sociale inzet en     maatschappelijke participatie beter combineren. Wij vertrekken van     een beperkt ‘basiskrediet’ voor iedereen. Daarop komen individuele     aanvullingen van ‘tijdskrediet’ afhankelijk van en prioritair voor     de opvoeding van kinderen, inclusief adoptie- of hechtingsverlof, de     zorgsituatie, de inspanningen voor ‘blijvend leren’ en     vrijwilligersinzet. Dat recht op ‘Kwali-Tijd’ moet ook een soepeler     einde van de loopbaan mogelijk maken.  -   Voor dat thematisch verlof kunnen dankzij die Kwali-Tijd-kaart     perioden van voltijds werken afgewisseld worden met perioden van     deeltijds werken, vaste werktijden met flexibele werktijden, werken     met vorming en werken met tijdelijk niet-werken. Die mobiliteit     verloopt deels vrijwillig, deels onvrijwillig. De kunst zal erin     bestaan om al die overgangen zo vlot mogelijk te laten verlopen,     rekening houdend met de noodzakelijke economische flexibiliteit, het     productieproces (‘justin- time’) en de arbeidsorganisatie en om de     onzekerheid voor werknemers tot een minimum te beperken, zowel op     financieel vlak als op het vlak van werkzekerheid en     terugkeermogelijkheden.  -   ‘Kwali-Tijd’ wordt een recht van iedere werknemer, zelfstandigen en     andere beroepsgroepen. De wijze waarop dat recht op ‘Kwali-Tijd’     opgenomen wordt, dient geconcretiseerd te worden in overleg met de     individuele werkgever.  -   De betaling van een vervangingsinkomen ter compensatie van het     loonverlies bij opname van ‘Kwali-Tijd’ is een gezamenlijke     verantwoordelijkheid van overheid, werkgevers en werknemers.  -   Aantrekkelijke kwalitatieve banen bevorderen en/ of behouden de wil     tot werken. Dat vereist blijvend investeren in goede     arbeidsvoorwaarden en -omstandigheden, een interessante jobinhoud en     jobrotatiekansen, een degelijk veiligheids- en gezondheidsbeleid,     een verbeterde arbeidsorganisatie via onder meer flexibele     arbeidstijd- en verlofregelingen, gekaderd binnen goede     arbeidsverhoudingen waarbij het sociaal overleg zijn rol optimaal     kan vervullen.  -   Overuren moeten uitbetaald worden met toepassing van een forfaitaire     parafiscale behandeling. Hiervoor moet er een toezichtsregeling     komen waarin het sociaal overleg zijn rol optimaal kan vervullen.  -   Om te vermijden dat mensen in sommige beroepen op 55 jaar uitgeblust     zijn, wil CD&V een aantal maatregelen nemen zoals het aanmoedigen     van jobrotatie, van landingsbanen, van arbeidsduurvermindering voor     oudere werknemers of van peterschapprojecten (ervaring ter     beschikking stellen van bedrijf en maatschappij).  -   Flexibele arbeidsregelingen: voor sommige sectoren, zoals de     gezondheidszorg, de grootwarenhuizen en de bedrijven met     ploegenstelsels, waar momenteel het systeem geldt van werk- en     rustweken, kan het lonen te experimenteren met het Zweedse systeem     van 3 dagen werken, 3 dagen rusten. Dat voorkomt overbelasting van     werknemers en overbelaste werkweken met weinig tijd voor een sociaal     leven.  EEN GEZINSVRIENDELIJKE ARBEIDSORGANISATIE.   -   Het op de werkvloer zelf hanteren van een meer gezinsgerichte     flexibiliteit, wat onder meer éénoudergezinnen ten goede komt.  -   Het toekennen van een label aan gezinsvriendelijke bedrijven (die     bijvoorbeeld flexibele uren, interessante regelingen bij geboorte of     ziekte van een kind kennen) zonder administratieve verzwaring. Met     het label kan een bedrijf in zijn interne en externe communicatie     een signaal geven dat werken daar te combineren is met het     gezinsleven.  -   Het doorbreken van ‘de mythe van de onmisbaarheid’; alle managers     laten deelnemen aan gendertrainingen; beklemtonen van de     voorbeeldfunctie van de leidinggevenden inzake de combinatie van     werk en privé; genderdeskundigheid opnemen in het competentieprofiel     van leidinggevenden.  -   Mogelijkheden creëren voor een tijdelijke uitstap of voor een     vermindering van de arbeidsduur via de Kwali-Tijd-kaart of     deeltijdse arbeid.  -   Een betere bescherming van de deeltijdse werknemer, in het bijzonder     die die deeltijds werken om werk beter te kunnen combineren met     opvoedings- en zorgarbeid. Deeltijdse arbeid moet kunnen op alle     niveaus en moet bovendien openstaan voor een terugkeer naar     voltijdse arbeid.  -   Het mogelijk maken van thuiswerk en telewerk met garanties voor     veilige arbeidsomstandigheden en koppeling aan een minimale     aanwezigheid per maand op het (al of niet satelliet-) kantoor.  EEN GELOOFWAARDIG INSCHAKELINGSBELEID.   -   (Jongeren-)werkloosheid voorkomen door een beter onderwijssysteem:     beter voor de jongeren zelf en beter als voorbereiding op de     arbeidsmarkt.  -   Een geloofwaardig inschakelingsbeleid dat steunt op rechten en     plichten en dat concreet vertaald wordt in een contract tussen     overheid en werkzoekende (contractualisering). Tegenover het recht     op een individueel actieplan op maat voor de werkloze/inactieve     persoon (d.w.z. maximale begeleiding met indien nodig een     taalcursus, coaching van en werkaanbod voor de werkzoekende) staat     de plicht om zich actief op te stellen en passende arbeid te zoeken     en te aanvaarden. Nietparticiperen of weigeren leidt tot passende     sancties.  -   De prioritaire inschakeling via (sub)lokale     tewerkstellingsinitiatieven zoals buurtdiensten van moeilijk     herintegreerbare werkzoekenden in voor henzelf en voor de     samenleving zinvolle tewerkstelling. Die mensen hebben recht op een     speciaal statuut en blijvende ondersteuning (subsidiëring).  -   Het invoeren van EEVC (Erkenning van Elders of niet schools     Verworven Competenties), die de verworven ervaring en/of opleiding     specifiek en objectief beschrijft. EEVC’s worden verplicht     afgeleverd door de werkgever of het opleidingscentrum. Zij bieden     werknemers, vrijwilligers, herintreders en nieuwkomers certificaten     en vrijstelling van bepaalde opleidingsonderdelen op basis van     werkervaring of eerder gevolgde opleidingen (binnen of buiten de     school). Dat maakt het mogelijk om via verkorte opleidingen een     volledige kwalificatie te behalen.  -   Een snellere erkenning van buitenlandse diploma’s en nuttige     beroepservaring. Het is onaanvaardbaar dat geschoolde migranten aan     hun integratietraject starten met de kwalificatie ‘ongeschoold’.  -   Alvorens aan nieuwe – collectieve – arbeidsmigratie te denken, moet     eerst, en met absolute voorrang de jongeren-, allochtonen- en     ouderenwerkloosheid worden aangepakt. Voor CD&V volstaan de huidige     mogelijkheden voor werkgevers om – op individuele basis en tijdelijk     – buitenlandse arbeidskrachten aan te trekken. De bureaucratische     (over-)last moet evenwel worden weggewerkt.  -   CD&V wil een effectief beleid voeren voor een gelijke behandeling     van vrouwen op de arbeidsmarkt. Bij voorrang moeten we werk maken     van het dichten van de loonkloof (via het herzien van de     functieclassificaties) en van het verhogen van de     werkgelegenheidsgraad van vrouwen.  KANSEN VOOR MENSEN MET EEN HANDICAP.   -   Er mag geen discriminatie zijn op basis van handicap bij     sollicitatie of tewerkstelling. De subsidiëring van de werkgever die     een persoon met een handicap in dienst neemt, moet worden     verduidelijkt en verbeterd. Bedoeling is meer personen met een     handicap te integreren in het gewone arbeidscircuit en aldus ook     meer sociale en maatschappelijke integratie te realiseren.  -   Voor personen met een handicap die in het reguliere circuit willen     werken, moet er aangepast vervoer beschikbaar zijn voor een     betaalbare prijs. Globaal moet er werk worden gemaakt van de     integrale toegankelijkheid van zowel de openbare gebouwen als het     openbaar vervoer voor personen met diverse vormen van handicap.  2.4 HOUVAST BIEDEN. VERBONDEN DOOR RECHTEN EN PLICHTEN.  Wanneer we een houvast hebben, kunnen we goed inspelen op de snelle veranderingen op onder meer economisch en technologisch vlak. Waarden en normen geven concrete vorm aan dat houvast. De eigenheid en waardigheid van elke mens en de verbondenheid die verantwoordelijkheid en zorg stimuleert, zijn onze basiswaarden. De overheid kan houvast bieden door betrouwbaar te zijn. Een ‘ja’ van de overheid moet een ‘ja’ zijn, een ‘nee’ moet een ‘nee’ zijn. De overheid kan ook rechtszekerheid bieden door een betere werking van politie en justitie. De overheid mag geen gedoogbeleid voeren. Zij moet bovendien duidelijk zijn over wat kan en wat niet kan. Dan voelen mensen zich veiliger. De overheid moet grenzen trekken en respect voor regels afdwingen. De overheid moet ten slotte een eerlijk integratiebeleid voeren met respect voor ieders eigenheid maar ook voor de fundamentele waarden van de rechtsstaat.  2.4.1 EEN BETROUWBARE OVERHEID DIE WEET WAT ZE WIL.  DE ANALYSE VAN BLAUWROODGROEN.  België doet het niet goed inzake het vertrouwen in de publieke instellingen. Mensen wantrouwen maatschappelijke instituties zoals de overheid, het gerecht of de media. Dat wantrouwen speelt ons economisch parten omdat de kwaliteit van en het vertrouwen in de instellingen steeds belangrijker wordt nu een aantal gangbare macro-economische instrumenten (zoals wisselkoers- of monetaire politiek) buitenspel gezet zijn. Blauwroodgroen gaf het vertrouwen in de instellingen en de overheidsdiensten een grote opdoffer door een zeer dure hervorming van de overheidsdiensten uit te tekenen (kostprijs alleen al aan studiebureaus en een volksbevraging: € 150 miljoen). Tot dusver heeft die Copernicus-hervorming hoofdzakelijk geleid tot een wissel aan de top door zeer duur betaalde, na een uiterst dure selectie (nog eens zo’n € 10 miljoen) maar uiteindelijk politiek gekozen topambtenaren. Van een betere dienstverlening en motiverende vooruitzichten voor de rest van de ambtenaren en het overheidspersoneel is weinig sprake. Integendeel. Om voormelde bedragen te kunnen betalen, is fors bespaard op ‘lager’ overheidspersoneel. Blauwroodgroen heeft evenmin gewerkt aan een algemene basisregeling van de rechtsbetrekking tussen de burger, de onderneming én de overheid zodat bestuursprocedures daadwerkelijk eenvoudiger werden. Er werden nieuwe regels en concepten geïntroduceerd, louter en alleen om ‘het anders te doen’ (tijdskrediet versus loopbaanonderbreking, leefloon versus bestaansminimum, …). Blauwroodgroen heeft zich echter niet afgevraagd of er een fundamentele nood voor verandering was. Tot slot blijft blauwroodgroen de liberale burgerdemocratie verdedigen. De burgerdemocratie wil alle tussenschotten tussen burger en overheid wegwerken. Blauwroodgroen gaat immers uit van een fundamenteel wantrouwen in maatschappelijke instituties. Bovendien is onder deze regering de politiek enorm gemediatiseerd. Politiek en media vormen meer en meer een monsterverbond zodat een correcte en neutrale berichtgeving in het gedrang komt. Journalisten schrijven nu eens voor een krant, dan weer pennen ze een boek voor een politicus. Politici van hun kant houden zich niet in om journalisten te beïnvloeden, ja zelfs te intimideren. Aan die vermenging van politieke en mediatieke belangen moet een einde komen.  HET STANDPUNT VAN CD&V.  Voor CD&V is het vertrouwen, zowel tussen mensen onderling als ten overstaan van de publieke instellingen, een vitale component van het sociaal kapitaal en van de economische prestaties. De overheid kan zelf, via haar instellingen, de rol van gangmaker vervullen omdat correcte contacten tussen burger en overheid ook het vertrouwen in de interpersoonlijke relaties doen toenemen. Om het vertrouwen in de publieke instellingen te verbeteren, willen we voluit investeren in een degelijke, krachtdadige, snelle en correcte werking van het gerecht, de administratie en de fiscus. In de eerste plaats willen we een overheid die een duidelijk, sober, bevattelijk, stabiel en zo open mogelijk kader biedt waarbinnen verenigingen en organisaties van mensen of particulieren zich kunnen ontplooien en hun creativiteit laten spelen: bijvoorbeeld via de uitbouw van een maatschappelijke dienstverlening (onderwijs, zorg, ...) of het creëren van werkgelegenheid. Het verenigingsleven (sportclub, zangkoor, beleggingsclub, kaartersclub, jeugdbeweging, ...) is als sociaal-culturele actor een positieve kracht. In een ‘civil society’ stimuleert het verenigingsleven door dienstbaarheid, vrijwilligheid en vriendschap het maatschappelijk gebeuren. Verenigingen spelen ook een belangrijke rol om het groeiende maatschappelijk isolement te doorbreken. Als er bovendien voor de mensen een echte keuzevrijheid is in dat middenveld, verhoogt dat hun vertrouwen. Dat alles vergt een overheid die meer dan ooit een bondgenoot en geen hindermacht is van de aanbieders van diensten of producenten van goederen en diensten. Daarom zullen we ons blijvend concentreren op een eenvoudige, begrijpelijke en afdwingbare regelgeving die de zin voor initiatief en creativiteit niet fnuikt en dus niet overdreven detaillistisch of bureaucratisch is. Duidelijke regelgeving betekent ook dat de overheid meer een beroep doet op de techniek van richtlijnen waarin de concrete te behalen doelstellingen en (deel-) elementen van het te waarborgen algemeen belang worden vastgelegd. Voor het behalen van die doelstellingen moet de overheid een beroep doen op kostenefficiënte instrumenten. Bondgenootschap tussen overheid en samenleving en tussen overheid en economie betekent zeker niet dat alles mag. We willen een gezagvolle, handhavende en sterke overheid voor de uitoefening van kerntaken zoals correcte inning van belastingen, herverdelen van welvaart, een veilige samenleving, een degelijke en efficiënte justitie of het omgaan met biomedische en ethische uitdagingen. Kortom, waar het op het handhaven van de sociale rechtsorde aankomt, willen we een gezagvolle, waardevaste overheid die een betrouwbaar, geloofwaardig, consequent, voorspelbaar en correct beleid voert. We willen een overheid die weer duidelijke keuzes maakt en daar ook de volle verantwoordelijkheid voor neemt, net zoals we van mensen verwachten dat ze hun verantwoordelijkheid nemen voor hun keuzes en handelingen. De overheidsdienstverlening kan het best worden uitgevoerd op het niveau zo dicht mogelijk bij de mensen: het lokale niveau, de gemeenten, de buurten. Onze visie op een betere dienstverlening is dat al wat doelmatig door een lager, kleinschalig bestuursniveau, en m.n. door de buurten, de wijken, de gemeenten kan worden uitgevoerd, niet tot het hogere niveau behoort (subsidiariteitsbeginsel). De uitoefening van bevoegdheden op een hoger niveau moet steunen op afdoende en overtuigende motieven, zoals aangetoonde schaalvoordelen of negatieve oversijpelingseffecten.  CD&V MAAKT WERK VAN:   KWALITEITSVOLLE REGELGEVING EN EEN EFFICIËNTE REGERING.   De wetgever moet weer nadenken over de algemene kaders en de globale concepten. De uitvoerende macht moet zich veel minder dan nu bezighouden met het ‘ineenflansen’ van teksten die leiden tot nieuwe ‘formele’ wetgeving. Vaak is de kwaliteit van de wetgeving die zo totstandkomt van geringe kwaliteit en ‘houdbaarheid’.  De uitvoerende macht moet daadwerkelijk en krachtdadig besturen én duidelijke resultaten te halen. De overheid werkt hiervoor met duidelijke en zo concreet mogelijke doelstellingen en goede sturingsinstrumenten. Zo kan worden nagegaan of/ en in welke mate beleidsdoelstellingen worden behaald. Het parlement toetst periodiek en per beleidsdomein of/en in welke mate de doelstellingen zijn behaald en het beleid of de beleidsuitvoering eventueel zal worden bijgestuurd. Bij de omschrijving van de doelstellingen worden zowel kwalitatieve (verhoging welzijn, daling onveiligheidsgevoel enz.) als kwantitatieve criteria gebruikt. Prestatiemeting is een goede manier om de kwaliteit van de overheidswerking te bevorderen. Door een betere verantwoordingsplicht en verhoogde ‘prestatiedruk onder gelijken’ worden de overheidsdiensten gestimuleerd om hun prestaties te verbeteren, gegeven de omstandigheden waarin ze opereren.  EEN KLANTVRIENDELIJK OVERHEIDSOPTREDEN.   -   Het halen van de norm van Europa 2005 volgens dewelke alle     basisdiensten van de overheid tegen 2004 interactief en elektronisch     moeten kunnen verlopen, zonder evenwel een gepersonaliseerde     dienstverlening te verminderen. Verhoging van de middelen en van de     inspanning om die doelstelling te halen, d.w.z. bijkomende     investeringen, nieuwe ICT-infrastructuur en een aangepaste     permanente vorming voor ambtenaren.  -   Ambitieuze maar realistische doelstellingen op het vlak van     administratieve vereenvoudiging en e-government: projectmatige     doorlichting van regelgeving op specifieke beleidsdomeinen met het     oog op coördinatie, herschrijven, vereenvoudigen.  -   Het afwerken van het door CD&V ingediende voorstel van Algemene wet     bestuursrecht en er een politieke meerderheid voor vinden. Die     globale ‘conceptuele’ wet bevat de basisregels m.b.t. de     rechtsverhouding tussen de burger/ onderneming en het bestuur: wijze     waarop een aanvraag voor een bestuurshandeling moet worden gedaan,     termijn waarbinnen het bestuur de aanvraag moet behandelen, het     recht voor de burger om te worden gehoord, de openbaarheid van     bestuurshandelingen, de mogelijkheden voor het bestuur om een     bestuurshandeling weer in te trekken en de compensaties die de     burger/ onderneming daarvoor kan krijgen, de administratieve     beroepen die tegen een beslissing kunnen worden ingesteld en de     manier waarop dat moet gebeuren. Alle procedureregels in de     specifieke domeinen worden in principe geschrapt, tenzij de absolute     noodzakelijkheid van een afwijkende regeling wordt aangetoond. De     algemene wet bestuursrecht krijgt een zo ruim mogelijk     toepassingsbereik.  EEN INTERN EFFICIËNT WERKENDE OVERHEID.   -   CD&V zal de aanwezige competentie van de ambtenaren prioritair     valoriseren. De competentiemeting ingesteld door de blauwroodgroene     regering zullen wij bijsturen om meer rekening te houden met de     feitelijke prestaties van de ambtenaar. Wij voorzien dat     kandidaat-leidinggevenden bij hun sollicitatie een concreet plan     voegen over de wijze waarop zij de dienstverlening willen     organiseren. Zij zullen daarop ook beoordeeld worden. Met de     specifieke vereisten voor gespecialiseerde taken (zoals op het     departement financiën) zal rekening worden gehouden.  -   Bij de hervorming van het openbaar ambt moet een betere     dienstverlening aan de bevolking centraal staan. Dat impliceert voor     CD&V een grotere betrokkenheid van de ambtenaren en minder     afhankelijkheid van consultants. Bij de evaluaties moet het     functioneren van de ambtenaar in zijn job centraal staan zodat er     jobzekerheid is voor hen die goed functioneren. Ook moet er meer     worden ingezet op positiefvormende maatregelen dan op negatieve     testen. De voorziene tweejaarlijkse evaluatie van de nieuw benoemde     topambtenaren moet even ernstig en degelijk gebeuren als de testen     die worden opgelegd aan hun medewerkers.  -   Een betere overgang voor werknemers en ambtenaren tussen de     privé-sector en de publieke sector en vice versa, gerichte     opleidingsmiddelen en een vlotte rotatie binnen de publieke sector     zijn noodzakelijk voor een goed werkend en in de samenleving     geworteld openbaar ambt. Bijzondere aandacht dient besteed te worden     aan de doorstromingsmogelijkheden van vrouwen, ook in het     leidinggevend kader.  -   In het kader van breed levenslang leren moet een gegarandeerd en     substantieel bedrag worden besteed aan investeringen in de     professionele loopbaan van ambtenaren. Dat vormingsbudget moet     flexibel kunnen worden aangewend, volgens de noden van de betrokken     overheidsdienst.  -   De carrièreperspectieven van jonge ambtenaren willen we verbeteren     door hun expertise meer te valoriseren.  -   Selor wordt uitgebouwd tot het enige, volwaardige en objectieve     selectiecentrum voor de federale overheid, zowel voor de aanwerving     en bevordering in statutaire als contractuele functies, inclusief de     objectieve aanwerving van de topambtenaren. Aanwerving van     ambtenaren zal niet alleen op basis van kennis, maar ook op basis     van vaardigheden gebeuren. De overige overheden en diensten     (federale resp. lokale politie, lokale besturen) kunnen voor hun     selecties en aanwervingen een beroep doen op Selor.  DE JUISTE INSTRUMENTEN VOOR HET JUISTE BELEID.   Voor CD&V zijn het mobiliteitsbeleid, het energiebeleid en tal van andere specifieke beleidsdomeinen om meerdere redenen niet het geschikte instrument om aan herverdeling te doen. De zogenaamde gratis-politiek is om meerdere redenen nefast. Het is een vrijwel onomkeerbare politiek. Zelfs als ze niet de gewenste effecten oplevert, is die dure politiek nauwelijks terug te schroeven. Een selectieve gratis-politiek tast ook de verbondenheid in de samenleving aan, want ze zet groepen tegen elkaar op en wekt frustratie. De gratis-politiek geeft geen juiste prikkels aan mensen. Tot slot heeft de overheid geen enkele garantie dat de dure gratis dienstverlening bij de juiste mensen terechtkomt. Meer in het algemeen engageert CD&V zich om geen verdere stappen te zetten in die gratis-politiek maar om de meest aangepaste middelen en instrumenten in te zetten voor duidelijk omschreven doelstellingen en om oog te hebben voor eventuele ongunstige neveneffecten.  MENSNABIJE BESTUREN DOOR EEN VERSTERKING VAN ONZE GEMEENTEN EN STEDEN.   -   CD&V wil de gemeenten en steden, het overheidsniveau dat het dichtst     bij de mensen staat, veel meer uitspelen als centraal aanspreekpunt     voor overheidsdiensten (one stop shop). We streven zo veel mogelijk     naar één centraal loket op lokaal niveau. Via effectieve     samenwerkingsverbanden speelt de gemeente de vraag van de mensen/     onderneming door aan andere overheden, die dan moeten instaan voor     een snelle dienstverlening.  -   De overheid kan die stevige lokale verankering bevorderen door een     goede materiële en financiële ondersteuning van lokale besturen. Die     zijn het best geplaatst om een beleid ‘dicht bij de mensen’ te     voeren. Daarom wil CD&V de dotatie van het Gemeentefonds     substantieel verhogen door de voor het Gewest bestemde opbrengst van     de onroerende voorheffing eraan toe te voegen.  -   Gemeenten en steden die in het verleden reeds voldoende inspanningen     inzake politiezorg geleverd hebben, worden door de federale overheid     gecompenseerd voor de meeruitgaven als gevolg van de     politiehervorming.  -   CD&V vraagt dat bij elk initiatief van de federale en de Vlaamse     overheid een gemeentelijk en stedelijk effectenrapport wordt     uitgewerkt, en dat de als gevolg daarvan vereiste maatregelen     getroffen worden, zodat de betrokken beslissingen financieel     neutraal zijn voor de lokale overheden.  -   CD&V ondersteunt en bouwt mee aan een formeel en gestructureerd     overleg tussen de hogere overheden en de grootsteden. Op die manier     kunnen bindende afspraken worden gemaakt over typische     grootstedelijke knelpunten: financiering via beleidsconvenanten,     schuldherschikking, investeringen in en realisaties van grote     infrastructuurwerken, het aansnijden en ontwikkelen van nieuwe     bedrijfsterreinen, integratie- en asielbeleid, het beleid en de     aanpak van illegaal verblijf, de strijd tegen huisjesmelkerij.  -   De rechtstreekse verkiezing van de burgemeester versterkt de     betrokkenheid en de participatie van de burger aan het     gemeentebeleid niet, omdat de bijdrage van de burger-kiezer beperkt     blijft tot het uitbrengen van zijn stem op een     kandidaatburgemeester. Echte betrokkenheid en participatie is veel     ruimer (overleg met verenigingen, buurten, enz) en is een permanente     opdracht. De rechtstreekse verkiezing van de burgemeester zal tevens     het overwicht van de burgemeester op de gemeenteraad versterken,     evenals de personalisering en de individualisering van de     gemeentepolitiek. Wanneer een rechtstreeks verkozen burgemeester     moet besturen met een meerderheid waarvan hij geen deel uitmaakt,     dreigt ook de stabiliteit en de continuïteit van het gemeentebeleid     in het gedrang te komen.  -   Het zijn de lokale besturen die – daartoe voldoende ondersteund door     de Vlaamse en federale overheid – moeten instaan voor een degelijk     uitgebouwd en voor iedereen toegankelijk onthaalbeleid met voldoende     taallessen, voldoende uren voor maatschappelijke oriëntatie,     begeleiding naar tewerkstelling en begeleiding bij het in orde     brengen van alle mogelijke administratieve formaliteiten op het vlak     van verblijf en huisvesting, gezondheidszorgverzekering,     kinderbijslag, inschrijving VDAB. Ook inzake de mogelijkheden en     eventuele ondersteuning voor een terugkeer naar het land van     herkomst, al dan niet na de betekening van een bevel om het     grondgebied te verlaten, is en blijft het lokale bestuur het     aanspreekpunt.  EEN DEMOCRATISCHE PARTICIPATIE.   -   CD&V wil de veelheid aan organisaties (het middenveld) en     gemeenschapsvormen tussen burger en overheid blijven beschouwen als     de derde pijler, naast overheid en economie, van een democratisch     bestuur. Die organisaties beschermen tegen een tirannieke overheid,     verdedigen op een krachtige manier de belangen van verschillende     groepen mensen en maken de burgers mondiger en zelfbewust  -   Maatschappelijke instituties maken fundamenteel deel uit van ons     democratisch stelsel en dat moet zo blijven.  -   CD&V blijft een tegenstander van de liberale burgerdemocratie. CD&V     staat garant voor een goed werkende representatieve democratie. Het     probleem van de democratie is niet zozeer een probleem van     nabijheid, maar van een tekort aan controle. Men moet niet zozeer de     overheid dichter bij de burger brengen door referenda en     basisdemocratie, maar wel de controlerende macht van de     vertegenwoordigers van het volk versterken.  -   CD&V wil ten behoeve van onze landgenoten in het buitenland er voor     zorgen dat de vrijwillige keuze voor een andere nationaliteit niet     langer gepaard gaat met het verlies van de Belgische nationaliteit.     Met een eigen wetsvoorstel dat werd ingediend in de Senaat, gaf CD&V     reeds in 1999 een eerste aanzet tot een aanpassing van het Wetboek     van de Belgische nationaliteit met het oog op de instelling van de     dubbele nationaliteit voor de Belgische onderdanen die een vreemde     nationaliteit willen aannemen. De huidige wet bepaalt dat iedereen     die op vrijwillige basis een andere nationaliteit verwerft     automatisch de Belgische nationaliteit verliest. Door die regeling     ondervinden Belgen die in het buitenland leven bepaalde nadelen die     in feite niet kunnen worden gerechtvaardigd, of kunnen zij niet     genieten van bepaalde voordelen die door het land waar zij leven     voor hun eigen onderdanen worden voorbehouden. Het verlies van de     Belgische nationaliteit brengt b.v. het verlies mee van rechten in     verband met diplomatieke bescherming. Een ander voorbeeld: in de VS     wordt een hoge belasting geheven op het nalatenschap van     buitenlanders, terwijl die regeling niet geldt voor de eigen     onderdanen. Bovendien is de huidige wetgeving onbillijk in deze zin     dat buitenlanders de Belgische nationaliteit kunnen verwerven zonder     hun oorspronkelijke nationaliteit op te geven.  -   Integratiebereidheid blijft een noodzakelijke voorwaarde voor     (formele) politieke participatie. De snel- Belg-wet en de     voorstellen inzake migrantenstemrecht nodigen nieuwkomers en     allochtonen die de Belgische nationaliteit nog niet verworven hebben     ten onrechte niet langer uit om zich effectief te integreren.     Politieke participatie gebeurt bij voorkeur via de     nationaliteitsverwerving. Wie effectief Belg wordt, kan deelnemen     aan de verkiezingen. Daarom willen we de snel-Belg-wet fundamenteel     wijzigen. Via de nationaliteitsverwerving moet het recht op de     Belgische nationaliteit open staan voor wie:  -   beschikt over een toelating om hier te verblijven voor onbepaalde     duur.  -   5 jaar legaal en ononderbroken verblijft in ons land.  -   geen crimineel verleden heeft en geen gevaar betekent voor de     samenleving.  -   beschikt over een basiskennis van de streektaal of zich inspant om     die te leren.  Die laatste voorwaarde houdt meteen een verplichting in voor de Gemeenschappen om een voldoende groot aanbod aan taalonderricht te organiseren. Mensen die aan de nieuwe nationaliteitsvoorwaarden voldoen en dus integratiebereid zijn, maar die gegronde redenen kunnen aanvoeren waarom zij van dit recht op de nationaliteitsverwerving geen gebruikmaken, kunnen het gemeentelijk stemrecht verkrijgen middels een inschrijvingsrecht analoog aan dat van de EU-burgers.  2.4.2 MEER BLAUW OP STRAAT, MEER VEILIGHEID EN EEN BETERE JUSTITIE.  Vrijwel iedereen ervaart de vrijwaring en de bescherming van zijn of haar lichamelijke, psychische en materiële integriteit als één van de meest wezenlijke menselijke behoeften. Hoe kan men zich in volle vrijheid ontplooien als men zich onveilig voelt? Een gevoel van onveiligheid doet mensen ineenkrimpen zodat de kans om open te bloeien, om initiatief te nemen wordt gefnuikt. Het gevoel van onveiligheid hangt vooral samen met de vrees slachtoffer te worden van een misdrijf én met de ervaren straffeloosheid: het gebrek aan doortastende handhaving van normen, de veel te lage oplossings- of ophelderingsgraad van misdrijven en de tergende traagheid waarmee rechtszaken uiteindelijk worden afgehandeld of slachtoffers worden vergoed. Minstens even belangrijk, hoewel vaak minder tast- en zichtbaar, zijn de verschillende vormen van witteboordcriminaliteit: fiscale en financiële fraude, voedsel- en milieufraude en andere vormen van fraude en oplichting van de gemeenschap of van (groepen) mensen. De schade van dit soort criminaliteit aan de samenleving is groot. De samenleving derft er vaak een aanzienlijk bedrag aan overheidsinkomsten door, die anders kunnen worden besteed aan investeringen in overheidsdienstverlening. Bij milieu– en voedselschade kan onherstelbare en moeilijk overzienbare schade aan mens en omgeving worden aangericht.  DE ANALYSE VAN BLAUWROODGROEN.  Blauwroodgroen heeft het onveiligheidsgevoel niet verminderd. Het aantal mensen dat zich altijd (3 %), vaak (10 %) of soms (30 %) onveilig voelt, is zelfs verder gestegen sinds 1998. Het aantal mensen dat zich nooit onveilig voelt, is gedaald van 41 % in 1998 tot 27 % in 2000 (Veiligheidsmonitor 2000, analyse van de federale enquête). De politiehervorming die blauwroodgroen doorvoerde, heeft niet voor meer, maar juist voor minder blauw op straat gezorgd. Blauwroodgroen heeft ook een potje gemaakt van de cijfers van vastgestelde misdrijven. Zo wijken de cijfers die Verhofstadt in het raam van de begrotingsdiscussie tevoorschijn toverde, sterk af van de officiële cijfers van het Nationaal Instituut voor de Statistiek. Belangrijker evenwel is dat er geen cijfers zijn met betrekking tot de ophelderingsgraad en dus ook niet van de sancties en reacties die volgen op de vastgestelde misdrijven. Instrumenten om de effectiviteit en efficiëntie van politie en justitie te meten zijn er niet. Het is duidelijk niet de bedoeling van blauwroodgroen om een nieuwe managementstijl ingang te doen vinden in de parketten. Er wordt immers geen werk gemaakt van cijfers aan de hand waarvan resultaten kunnen worden gemeten en opgevolgd en strategieën eventueel bijgestuurd. En de proefprojecten ‘managementondersteuning’ voor de parketten worden sinds vorig jaar niet meer gefinancierd. De gerechtelijke achterstand is niet verminderd in de loop van deze legislatuur. Uit de activiteitenverslagen van de hoven van beroep blijkt duidelijk dat de gerechtelijke achterstand in de rechtsgebieden Antwerpen-Limburg, Oost en West-Vlaanderen, Luik- Namen-Luxemburg en Henegouwen niet is gedaald. Slechts in één rechtsgebied (Brussel) is de achterstand gedeeltelijk aangepakt. Effectieve maatregelen op organisatorisch vlak of wetgevend vlak om de problemen doortastend aan te pakken, zijn niet getroffen. Het is dan ook geen toeval dat een VBO-enquête over de werking van justitie aan het licht bracht dat 56 % van de ondervraagde bedrijfsleiders ontevreden is over de werking van justitie. De traagheid van de procedure en de onderinvestering door de overheid in een goed werkende justitie worden als belangrijkste oorzaken aangewezen.  HET STANDPUNT VAN CD&V.  -   CD&V vertrekt in de eerste plaats van de concrete slachtoffers en     van de mensen die een groter risico lopen om slachtoffer van een     misdrijf te worden. Cijfers zijn slechts een instrument van/voor een     degelijk en doortastend beleid dat moet leiden tot veel minder     slachtoffers en tot een effectieve reactie op criminele feiten.  -   Voor CD&V zijn veiligheid en leefbaarheid geen zaak van de overheid     alleen, maar van de hele gemeenschap. CD&V geeft de politie alle     ruimte om de zorg voor meer leefbaarheid en veiligheid van onderuit,     wijkgericht en in overleg met buurten en bevolking aan te pakken:     lokale recrutering, voldoende ruimte voor wijkwerking en voor     projecten als schooladoptieplannen enz.  -   CD&V wil een veiligheidsbeleid waarin een resultaatgerichte aanpak     van de criminaliteit door de overheid en gemeenschaps– en burgerzin     elkaar optimaal versterken. Zo wordt het aantal misdrijven maximaal     teruggedrongen, worden misdrijven maximaal opgehelderd en daders     opgespoord. Een veel betere handhaving van het (straf-)recht zal     immers tot gevolg hebben dat het plegen van bepaalde criminele     feiten niet langer lonend is. Een goede handhaving versterkt een     brede preventie.  -   Om de bestuurskracht van politie, parket en justitie te vergroten,     werkt CD&V aan een model om de deelstaten meer bevoegdheden te geven     voor het veiligheids– en justitiebeleid: voor CD&V moeten ook in     België de deelstaten autonoom kunnen beslissen over de gerechtelijke     organisatie (Richten we een familierechtbank op? Voorzien we in     buurtnabije beschermrechters? Breiden we het aantal vrederechters     uit en kiezen we voor grotere rechtsgebieden voor de rechtbanken van     eerste aanleg? Integreren we de beslechting van de geschillen tussen     burger en overheid in de rechterlijke macht, zodat effectievere     geschillenbeslechting en rechtsherstel voor de mensen mogelijk     wordt? Vereenvoudigen we de procedure? Voorzien we in minder     vormvereisten en nietigheden waardoor het risico op straffeloosheid     verkleint?...), de bevoegdheid van en de procedure bij de     deelstaatrechtbanken, over de benoemingsvoorwaarden, benoemingen en     het statuut van de rechters, over het vervolgingsbeleid, de politie,     en de strafuitvoering. Ook de volledige bevoegdheid voor het jeugd –     en jeugdsanctiebeleid, dus ook voor de ma atregelen of sancties die     kunnen worden genomen ten aanzien van minderjarigen die een misdrijf     hebben gepleegd, moet een zaak van de deelstaten worden.  CD&V MAAKT WERK VAN:   GERICHTE PREVENTIE.   Investeringen in een goed preventiebeleid:  -   ondersteuning van buurtverenigingen en van kleinschalige projecten     zoals, aanwezigheid van buurtvaders en van moeders op het openbaar     vervoer.  -   goede sport- en ontspanningsmogelijkheden voor álle jongeren.  -   een goede gezinsondersteuning.  -   een onderwijsbeleid dat vertrekt van de concrete talenten van     eenieder.  -   tijdige begeleiding van jongeren in moeilijkheden.  -   een op insluiting van alle mensen gericht sociaal-economisch beleid     dat niet discrimineert maar mensen écht kansen geeft.  -   gerichte preventieve controles om inbraken, ramkraken, overvallen     enz. te voorkomen.  -   de agent moet opnieuw ‘wijken’: de politie moet weer evenveel op het     terrein aanwezig zijn als voor de politiehervorming. Dat betekent     minder administratieve rompslomp voor politiemensen en ook     (groot-)steden effectief de kans geven om de politiemensen, op wie     ze volgens de omkaderingsregels recht hebben, aan te werven.  EEN GOEDE DIENSTVERLENING VOOR SLACHTOFFERS EN MENSEN.   -   CD&V wil ervoor zorgen dat veiligheidsdiensten 24 uur op 24 uur     bereikbaar en beschikbaar zijn voor alle mensen. Een (boven-)lokale     oproepcentrale filtert dringende van minder dringende oproepen zodat     noodhulp niet te laat komt. Dat systeem moet ook korte     verplaatsings- en antwoordtijden mogelijk maken. Zo wordt iedereen     die veiligheidsdiensten (dringend) nodig heeft ook daadwerkelijk,     effectief en snel geholpen.  -   Het optimaal moderniseren en via investeringen en opleiding     ondersteunen van brandweerkorpsen en de korpsen van civiele     bescherming, die dagelijks instaan voor de bescherming van de mensen     bij allerlei ongevallen of bij rampenbestrijding.  -   Voor de onvervangbare vrijwilligers bij de brandweer en de civiele     bescherming moet de combinatie tussen werken en inzet voor het korps     beter combineerbaar worden gemaakt. CD&V geeft hen een bijzonder     statuut en ontwerpt een overeenkomst tussen overheid, werkgevers en     de vrijwilligers om het vrijwilligerswerk bij de brandweerdiensten     en civiele bescherming te bevorderen.  -   Optimale dienstverlening betekent dienstverlening door professioneel     opgeleide beroepsmensen én vrijwilligers. CD&V wil praktijkgerichte     opleidingen in provinciale opleidingscentra die ondersteund worden     door de Steundienst voor Brandweer en Civiele Veiligheid.  -   CD&V zorgt voor een duidelijke taakverdeling tussen brandweer en     civiele bescherming waarbij de brandweer de eerstelijnshulpverlening     moet verzorgen en de civiele bescherming de bovenzonale     hulpverlening voor haar rekening neemt. Tussen politie, justitie,     civiele bescherming en brandweer en andere partners op het vlak van     de veiligheidsdienstverlening wordt een goede communicatie     uitgebouwd, via een eenvormig informaticasysteem en een structureel     overleg.  SNELLE EN EFFECTIEVE OPHELDERING VAN CRIMINALITEIT EN EFFECTIEVE, SNELLE EN AANGEPASTE REACTIE OP MISDRIJVEN.   -   We richten het beleid op een merkelijke verhoging van de pakkans en     ophelderingsgraad door een betere samenwerking tussen burgers en     overheidsdiensten (administraties en andere overheidsdiensten,     fiscus, politie en parket) in veiligheidsnetwerken, door te     investeren in buurtverenigingen (BuurtInformatie- en     Preventienetwerken-BIP’s en ZelfstandigenInformatie- Netwerken     (ZIN’s) en door betere materiële (camera’s op goed uitgekozen     plaatsen, het aan elkaar koppelen van gegevensbanken, bijvoorbeeld     van de ingeschreven en geleasde voertuigen en de belastingen…) en     juridische instrumenten (o.m. hulp door mensen die betrokken zijn     bij een misdrijf ‘in ruil’ voor een mildere straftoemeting).  -   Van CD&V zullen politie, parket en justitie een verregaande     financiële en organisatorische autonomie krijgen zodat ze flexibeler     kunnen werken. In ruil willen we duidelijke afspraken over concrete     en meetbare resultaten in de zin van ophelderingsgraad, de mate     waarin effectief is gereageerd op de vastgestelde misdrijven en de     termijn waarbinnen dat gebeurt. Dat veronderstelt de uitbouw van een     eenvormig en betrouwbaar registratiesysteem.  -   Na de hervorming van de politie is het tijd voor een hervorming van     het openbaar ministerie. Het openbaar ministerie moet worden     verzelfstandigd en de autonomie en instrumenten krijgen om mensen     met de juiste competenties aan te trekken, om de juiste expertise in     huis te halen en om het parket efficiënt te managen.  EEN DOORTASTENDE AANPAK VAN GEORGANISEERDE CRIMINALITEIT.   -   Voor CD&V is het veiligheidsbeleid niet enkel een zaak van politie     en justitie maar van álle besturen: van de gemeenten, over het     Vlaamse niveau tot het federale en het Europese. Wij willen dat alle     besturen, dus niet alleen de politie en het parket, alert reageren     op concrete vermoedens van (georganiseerde) criminaliteit.     (Potentiële) criminelen mogen de kans niet krijgen om via misbruik     van de administratie criminele feiten te verdoezelen     (overheidsopdrachten, uitbating van vzw’s, vestiging van     dekmantelbedrijven, verwerven van Belgische nationaliteit door     mensen die deel uitmaken van de internationale georganiseerde     criminaliteit, …).  -   Betere inzet van beter opgeleide en permanent bijgeschoolde mensen,     meer middelen en beter aangepaste wetgeving moeten het mogelijk     maken om een gelijke strijd tegen de georganiseerde criminaliteit te     voeren.  -   Rechtszekerheid voor speurders, parketten en magistraten via de wet     op de bijzondere opsporingstechnieken met vrijwaring van de rechten     en vrijheden van de mensen.  -   CD&V ijvert voor een geïntegreerde wetgeving inzake spijtoptanten,     anonieme getuigen, getuigenbescherming enz. om nieuwe bendedebacles     te vermijden. Die instrumenten moeten een effectieve     lik-op-stuk-benadering van de georganiseerde criminaliteit mogelijk     maken.  EEN BESCHERMRECHTER.   We willen de bevoegdheden van de vrederechter uitbreiden zodat hij/zij sneller op de bal kan spelen bij dreigend geweld in de sfeer van het gezin of de lokale gemeenschap. De vrederechter wordt beschermrechter en krijgt de bevoegdheid om ingeval van dreigend intrafamiliaal geweld burgerlijke maatregelen uit te vaardigen, zoals een uithuiszetting, een omgangsverbod voor de partner die met geweld dreigt, een verbod om zich in een straal van 1 km van de gezinswoning te begeven enz. Dergelijke maatregelen moeten ook kunnen worden opgelegd bij een dreigende verstoring van de lokale openbare orde en rust. Wie de maatregelen van de beschermingsrechter schendt, wordt vervolgd voor de strafrechter. Bij de parketten wordt een gespecialiseerde pool van magistraten gevormd, waarop mogelijke slachtoffers en politiemensen op ieder moment van de dag een beroep kunnen doen bij dreigend intrafamiliaal geweld. Die parketmagistraat kan de vrederechter vatten. Worden de opgelegde maatregelen niet nageleefd of wordt (voort) geweld gepleegd, dan kan de parketmagistraat de zaak als strafzaak behandelen. Op die manier wordt de continuïteit sluitend verzekerd.  MEER GELD VOOR JUSTITIE ‘IN RUIL’ VOOR BETER TOEGANKELIJKE, SNELLERE EN BETERE RECHTSPRAAK.   -   We verhogen de overheidsmiddelen voor justitie (de hoven en     rechtbanken en de parketten) en verbeteren de materiële, logistieke     en juridische middelen en instrumenten waarmee de magistratuur moet     werken.  -   We willen een beter management voor de rechtbanken. De korpschefs     (voorzitters van de hoven en rechtbanken, procureurs des     Konings,...) van de hoven en rechtbanken krijgen de mogelijkheid en     de middelen om uit te groeien tot echte managers en budgethouders.     Het beleidsplan dat zij met het oog op hun aanwijzing opmaken, moet     duidelijke en meetbare doelstellingen bevatten. We willen die     beleidsplannen ook openbaar maken, zodat mensen kunnen nagaan wat ze     van de hoven en rechtbanken mogen verwachten. De korpschefs krijgen     de nodige logistieke en personele middelen om deze opdrachten     kwaliteitsvol waar te maken.  -   Wij willen geen snelrecht, maar veel sneller recht. De gerechtelijke     achterstand en de traagheid van de procedure moeten dringend worden     doorbroken. Daartoe krijgen de rechters een grotere     beheersautonomie, gekoppeld aan een eigen, gewaarborgd budget. We     willen duidelijke resultaatverbintenissen op het vlak van de     ‘proces– en uitspraaktermijnen’. De rechter moet van in het begin de     verschillende fasen van de procedure en een strak tijdschema     vastleggen, zodat elke rechtszaak in principe binnen het jaar is     afgehandeld. We ontwikkelen uitspraakprofielen van rechters     afhankelijk van de ‘gewogen’ dossierlast. Het systematisch     overschrijden van de redelijke termijn moet een belangrijke rol     spelen bij de evaluatie van rechters en korpschefs.  -   We willen het strafprocesrecht herdenken in het licht van artikel 6     van het Europees Verdrag tot Bescherming van de Rechten van de Mens     en overbodige vormvereisten en nietigheden schrappen. We opteren     voor een benadering van het proces en de rechtsgang in zijn geheel,     om te vermijden dat mensen van wie is aangetoond dat ze bepaalde     misdrijven hebben gepleegd, vrijuit gaan wegens procedurefouten.  -   Ook in de justitie willen we een ‘één-loket-principe’ doorvoeren,     zodat de rechtzoekenden sneller en goedkoper hun weg naar de juiste     rechter vinden. Daartoe richten we een arrondissementsrechtbank op     waarbij alle geschillen binnen het rechtsgebied aanhangig kunnen     worden gemaakt. De rolrechter zet de zaak meteen op de rol van de     inhoudelijk en territoriaal bevoegde rechter. De arbeidsrechtbank en     de rechtbank van koophandel, die deel uitmaken van deze     arrondissementsrechtbank, behouden hun specifieke samenstelling     resp. gespecialiseerde parketmagistraten (arbeidsauditoraat).  -   De hoven van beroep worden gedecentraliseerd zodat de rechtzoekenden     in de eigen provincie terecht kunnen voor de behandeling van hun     zaak op het niveau van beroep.  2.4.3 EEN KRACHTIGE AANPAK VAN FRAUDE.  Publieke goederen zijn goederen waarvan geen enkel individu het eigendomsrecht kan claimen. Gezonde lucht en zuiver water zijn publieke goederen. Ze zijn van niemand maar komen iedereen ten goede. Omdat die goederen publieke goederen zijn, betaalt elke burger ervoor, rekening houdende met het principe dat de sterkste schouders de zwaarste lasten dragen. Die wijze van financiering van de publieke goederen maakt de bestrijding van fraude noodzakelijk.  DE ANALYSE VAN BLAUWROODGROEN.  De regering benoemde een regeringscommissaris voor fraudebestrijding. Maar de fraude pakte ze niet echt aan. Ook een echte vereenvoudiging van de fiscale wetgeving kwam er niet. Integendeel. Op vele vlakken is de wetgeving er nog complexer op geworden (zoals het ingewikkeld belastingskrediet). De hervorming van de belastingswetgevingen is een gemiste kans voor een vereenvoudiging van de wetgeving. De hervorming van de fiscale administratie is een puinhoop en de fiscus beschikt over onvoldoende middelen om zijn taak behoorlijk te doen. De fiscale ambtenaren werden belast met het pleiten voor de rechtbanken, wat niet hun taak is. In plaats van gemotiveerd, worden de mensen gedemotiveerd. De milieufraude wordt nog steeds onvoldoende aangepakt. De parketten zijn onderbemand om die vorm van criminaliteit te bestrijden.  HET STANDPUNT VAN CD&V.  De kostprijs van de publieke goederen (en van de infrastructuur en van de sociale voorzieningen) kan alleen gedrukt worden indien iedereen correct zijn deel bijdraagt. Vrijbuiters die enkel de voordelen willen genieten en de nadelen afwentelen op de anderen, straffen eigenlijk de gehele gemeenschap. Fraude maakt vaak onzichtbare slachtoffers. Er ontstaat namelijk een hogere fiscale en parafiscale druk op mensen die wel de afspraken nakomen. Fraude bestrijden is de solidariteit in ere herstellen.  CD&V MAAKT WERK VAN:   ADMINISTRATIEVE SANCTIES IN HET STRAFRECHT.   -   CD&V wil het instrument van de administratieve sancties en de     algemene beginselen m.b.t. deze sancties uitdrukkelijk in het     strafwetboek opnemen. Voor CD&V zijn administratieve sancties een     straf in de zin van artikel 6 van het Europees Verdrag tot     Bescherming van de Mens, waartegen een beroep in volle rechtsmacht     bij de rechter mogelijk is. De wetgever moet ook de andere     basiswaarborgen (rechten van de verdediging, waarborgen m.b.t. het     bevoegde orgaan...) m.b.t. dergelijke sancties expliciet bepalen. Op     die manier wil CD&V de slagkracht van het straf- en bestuursrecht     optimaal verzoenen met de rechten van de normovertreders. Voor de     meeste overtredingen en voor bepaalde wandaden wordt in de     strafbepalingen opgenomen met welke administratieve straffen ze     kunnen worden bestraft. Met het instrument van de administratieve     sancties kan beter en sneller worden gereageerd op overtredingen in     het verkeers-, sociaal, economisch en milieurecht.  -   Via de administratieve sancties wil CD&V verzekeren dat de algemene     spelregels van het sociaal-economische en ecologische strafrecht     voor iedereen op dezelfde manier gelden en vrijbuitersgedrag kordaat     wordt aangepakt.  DE BESTRIJDING VAN FISCALE FRAUDE.   -   Een performant en doelmatig ministerie van Financiën. Door meer     aangiften elektronisch te verwerken, hebben ambtenaren de handen     vrij om de controlediensten te versterken. Dat is nodig voor een     gelijke behandeling van alle belastingplichtigen.  -   Meer gerichte controles en een weloverwogen gebruik van onderzoek–     en controlerechten door belastingsambtenaren omdat ze ook een     belangrijk preventief effect hebben. Ze wijzen de belastingplichtige     vlugger op de goede praktijk. Dat is handiger dan hen na jaren een     gepeperde rekening van een aanslepende foute praktijk onder de neus     te duwen. Fiscale controles moeten de juiste prioriteiten stellen en     worden daarom het best gebaseerd op een kosten-batenanalyse en op     geloofwaardige boetes (pakkans maal boete).  -   Een vereenvoudiging van de fiscale wetgeving en procedures. Die     zorgt niet alleen voor meer rechtszekerheid maar werkt ook een     betere fiscale controle in de hand. Nu ‘lokt’ de complexiteit van     onze fiscale wetgeving fraude uit. Vooral goed betaalde fiscale     topadviseurs van de meer vermogende belastingplichtigen tasten de     grenzen van fiscale ontduiking af.  DE BESTRIJDING VAN BEDRIJFSFRAUDE EN FINANCIËLE FRAUDE.   -   De financiële informatie is in België nog zeker niet optimaal, maar     dat is een kwestie van cultuur die steeds verbetert. Het zou fout     zijn om het aantal rapporteringen nu op te drijven (van semester     naar kwartaal bijvoorbeeld, zoals in de US reeds het geval is). Dat     bevordert het denken op korte termijn.  -   De vervolgingskans verhogen primeert op de strafmaat. Die kans is nu     te gering wegens te weinig interesse, tijd en competentie van de     parketten. Ook hier kiezen we voor een administratiefrechtelijke     afhandeling met een beroepsmogelijkheid bij de rechter.     Strafsancties blijven mogelijk maar worden slechts in tweede orde     aangewend, m.n. ingeval van niet-naleving van de administratieve     sanctie of boete en/ of in geval van zware recidive.  -   Versterking van de financiële afdelingen op de parketten en     politiediensten door het mogelijk maken van een aangepaste verloning     van de specialisten met directe relevante praktijkervaring in de     financiële wereld.  DE BESTRIJDING VAN SOCIALE FRAUDE.   -   Het ontduiken van de sociale wetgeving is asociaal gedrag. Ook op     dat domein moet fraude streng en rechtvaardig aangepakt worden.     Sociale uitkeringen moeten daarnaast toekomen aan hen die er echt     recht op hebben.  -   De fiscus en de sociale administratie moeten beter op elkaar     afgestemd worden.  -   De vereenvoudiging van de sociale wetgeving, die nog steeds     bijzonder ingewikkeld is, blijft een aandachtspunt.  -   Met het oog op rechtszekerheid voor startende zelfstandigen moet er     een sociale rulingcommissie opgericht worden. Het misbruik van het     statuut van zelfstandige en van kleine eenpersoonsvennootschappen     door koppelbazen moet streng aangepakt worden. Tussen de overheid     (inspectie en parketten) en de sociale partners moeten     overeenkomsten afgesloten worden om die vorm van fraude efficiënt     aan te pakken.  DE BESTRIJDING VAN ECOLOGISCHE FRAUDE.   -   De kwaliteit van wetgeving (leesbaarheid, eenvoud, toepasbaarheid)     moet verbeteren.  -   Gelijke misdrijven moeten overal gelijk worden gestraft.  -   De parketten moeten deskundigen kunnen inschakelen.  -   De parketten moeten focussen op de zware milieucriminaliteit, zoals     lucratief gesjoemel met afval en plutoniumsmokkel, controles op     wegtransporten.  -   Er moet een betere samenwerking en coördinatie komen op     internationaal vlak en tussen de Vlaamse milieu-inspectie en de     federale justitie.  2.4.4 VREDE EN VEILIGHEID.  Vrede en veiligheid zijn een broos collectief goed dat in de huidige internationale ordening niet optimaal wordt verschaft. Op papier oogt het collectieve veiligheidsstelsel op wereldschaal goed. Het Handvest van de Verenigde Naties verbiedt het gebruik van of de dreiging met geweld tussen staten en laat slechts twee uitzonderingen toe: een machtiging tot gebruik van geweld door de Veiligheidsraad, en de uitoefening van het intrinsieke recht op individuele of collectieve zelfverdediging door een staat. Op grond van dat laatste principe werd 53 jaar geleden ook de NAVO opgericht als collectief bondgenootschap.  DE ANALYSE VAN BLAUWROODGROEN.  Blauwroodgroen blinkt uit door onderlinge verdeeldheid. Verschillende leden van de regering spreken elkaar op het domein van de internationale veiligheid en het internationaal terrorisme voortdurend tegen. Deze regering zit als het ware gevangen tussen een morele zuiverheid aan de ene kant en de trouw aan internationale afspraken en bondgenootschappen aan de andere kant. Op het domein van de internationale veiligheid blijkt nog maar eens hoe deze regering uitblinkt door haar besluiteloosheid en haar interne verdeeldheid.  HET STANDPUNT VAN CD&V.  De terroristische aanslagen van 11 september 2001 en hun nasleep, alsmede de crisis inzake Irak, tonen echter aan hoezeer het internationale veiligheidsstelsel in praktijk belangrijke lacunes vertoont. Dat stelsel is blijkbaar niet geheel (of geheel niet) opgewassen tegen nieuwe bedreigingen die uitgaan van niet-statelijke actoren, zoals bij internationaal terrorisme. Bovendien doet zich een zorgwekkende tendens voor naar een veel bredere interpretatie van het recht op zelfverdediging, m.a.w. van de ruimte die een staat krijgt – al dan niet samen met zijn bondgenoten – om unilateraal over te gaan tot het gebruik van geweld jegens een andere staat. De oorlog in Afghanistan, die uitmondde in een verandering van regime, werd gerechtvaardigd onder het banier van de zelfverdediging wegens de aanslagen van 11 september en de aanwezigheid van het ‘Al Qaeda’-netwerk in dit land. Inmiddels hebben ook andere landen als Indië en Israël die ruime notie van zelfverdediging overgenomen. De NAVO van zijn kant ontwikkelt een nieuwe doctrine die haar de mogelijkheid biedt om over de hele wereld militair actief te zijn ter vrijwaring van de veiligheidsbelangen van de bondgenoten wanneer internationaal terrorisme en het gebruik van massavernietigingswapens dreigen.  CD&V MAAKT WERK VAN:   HET INTERNATIONALE VEILIGHEIDSSYSTEEM.   -   Er moet eindelijk werk worden gemaakt van een evenwichtige     hervorming van de Veiligheidsraad. Van 15 leden zou de Raad moeten     worden uitgebreid tot een Raad van maximum 25 leden, met een tiental     permanente leden waarvan de nieuwkomers zorgvuldig gekozen dienen te     worden uit die landen van de niet- of ondervertegenwoordigde     continenten die geloofwaardig garanties kunnen bieden voor de     veiligheid op hun continent. Het vetorecht van de bestaande     permanente leden dient aan een uitdrukkelijke motiveringsplicht te     worden onderworpen. De EU moet een eigen zetel hebben in de     Veiligheidsraad.  -   De verhouding tussen de Veiligheidsraad en de regionale     veiligheidsorganisaties moet worden uitgeklaard. Voor acties die het     gebruik van geweld impliceren en die niet tot het domein van     (individuele of collectieve) zelfverdediging behoren, dienen     regionale veiligheidsorganisaties een machtiging vanwege de     Veiligheidsraad te verkrijgen.  -   Er dient door de Veiligheidsraad een actievere controle te worden     uitgeoefend op het zelfverdedigingsrecht dat staten inroepen om     eenzijdig interstatelijk geweld te legitimeren.  -   De regionale veiligheidsarchitectuur moet worden geconsolideerd.     Voor Europa betekent dit dat er een efficiënte taakverdeling en     samenwerking opgezet dient te worden tussen de Europese Unie (met     een volwaardig gemeenschappelijk veiligheids- en defensiebeleid) en     de NAVO. De EU moet bij de volgende verdragswijziging een clausule     van wederzijdse bijstand opnemen in een protocol bij het Verdrag,     met de mogelijkheid van een tijdelijke ‘opt-out’ voor neutrale     lidstaten. De WEU moet eindelijk volledig worden ontbonden en in de     EU opgaan.  MAATREGELEN IN DE STRIJD TEGEN HET INTERNATIONALE TERRORISME.   Vanwege de zowel op globaal als op regionaal vlak grote veiligheidsrisico’s moet de strijd tegen het internationale terrorisme prioritaire aandacht krijgen, maar dient aan een aantal voorwaarden te worden voldaan:  -   Hij dient gevoerd te worden met inachtneming van de basisbeginselen     van de democratische rechtsstaat, waaronder parlementaire controle     op maatregelen en acties tegen terrorisme en toegang tot de rechter     om de handelingen van overheden te toetsen, en met eerbied voor de     kernbeginselen van de rechten van de mens en van het internationaal     humanitair recht.  -   Hij mag niet beperkt blijven tot een repressief luik, maar dient ook     preventie in ruime zin na te streven, met inbegrip van maatregelen     om de voedingsbodems van het terrorisme, waaronder religieus     fanatisme, economische uitzichtloosheid en sociale versplintering en     marginalisering, weg te nemen. Een eerlijker internationaal     handelssysteem met meer markttoegang en een uitgebreide technische     bijstand voor ontwikkelingslanden, behoort tot deze maatregelen.  -   Hij mag niet leiden tot een verslapping van de aandacht voor de     schendingen van mensenrechten en democratische en rechtsstatelijke     beginselen in andere staten die in de ‘internationale coalitie’     tegen het terrorisme een sleutelpositie innemen.  -   Hij dient zich volledig te integreren in de globale en regionale     veiligheidssystemen zodat hij zoveel mogelijk multilateraal gevoerd     wordt en niet evolueert tot een grondslag voor unilaterale acties     waarbij staten zich bijzondere bevoegdheden toe-eigenen inzake het     gebruik van geweld.  De strijd tegen het internationale terrorisme heeft ook een belangrijke binnenlandse component. In dat verband is het noodzakelijk dat het Belgische leger en de Veiligheid van de Staat over alle nodige middelen beschikken om hun rol in deze strijd naar behoren te kunnen vervullen. Voor de Veiligheid van de Staat betekent dit dat het wettelijke kader, waarbinnen die dienst kan opereren, wordt uitgebouwd, en dat de capaciteit van deze dienst aanzienlijk wordt versterkt voor acties in het kader van internationale samenwerking. Voor het Belgische leger betekent dit dat zowel voor de eigen bevolking als voor de EU en de NAVO op geloofwaardige wijze wordt geïnvesteerd in defensiecapaciteit, aangepast aan de nieuwe dreigingen van deze tijd.  EEN GELOOFWAARDIGE EN AANGEPASTE DEFENSIECAPACITEIT.   -   België is een kleine maar loyale NAVO-partner en moet dat ook     blijven. Om de hervormingen enige kans op slagen te geven en de     geloofwaardigheid van België op Europees en internationaal niveau     niet in het gedrang te brengen, is de Belgische regering genoodzaakt     keuzes te maken, waarbij specialisatie en gerichte investeringen     belangrijker zijn dan blinde of lineaire besparingen. Die keuzes     moeten erop gericht zijn een kleiner maar efficiënter leger uit te     bouwen met goed betaalde manschappen en burgerpersoneel, opgewassen     tegen nieuwe uitdagingen zoals conflictpreventie en     vredesondersteuning en functioneel in multilateraal verband.  -   CD&V dringt verder aan op een personeelsbeleid met gecoördineerde     begeleidingsmaatregelen waardoor bestaande scheeftrekkingen inzake     leeftijd- en functiestructuur kunnen worden opgelost. Bij de     concrete uitwerking moet de 60- 40-taalverhouding worden     gerespecteerd.  2.4.5 VECHTEN VOOR MENSELIJKHEID.  Als christen-democraten gaan wij uit van de waardigheid van elke mens. Elk menselijk leven is de moeite waard, ook als dat betekent dat dat leven grote offers vraagt van de omgeving. De kwaliteit van een samenleving meet je volgens ons aan de wil om de zwakke, de kwetsbare en de zieke mens bij te staan, en indien nodig te beschermen. Deze wil om elk leven, ook en vooral het ongeboren leven en de dodelijk zieke mens, te beschermen is geen betutteling. Integendeel, precies daar wordt de verbondenheid met het leven en het respect voor eenieder het meest zichtbaar.  DE ANALYSE VAN BLAUWROODGROEN.  Zonder de minste twijfel is de versterking van het individuele zelfbeschikkingsrecht het bindmiddel van de blauwroodgroene meerderheid. Zij geloven allen onvoorwaardelijk dat hoe vrijer het individu wordt, hoe beter het samenleven wordt. Die tendens tot een verabsolutering van de zelfbeschikking blijkt uit de euthanasiewet en het gedoogbeleid ten aanzien van drugs.  HET STANDPUNT VAN CD&V.  Wij kiezen resoluut voor het respect voor elk leven. Het leven kan zwaar, heel zwaar zijn. Niemand zal dat ontkennen. Maar wij verstaan de moeilijkheid van het leven als een oproep om elke zwaar zieke mens met zo veel mogelijk zorg, indien nodig palliatieve zorg, te omringen. Voor ons is ziekte van de medemens een oproep tot zorg en geen schreeuw om zelfbeschikking.  CD&V MAAKT WERK VAN:   EEN MENSWAARDIGE STERVENSBEGELEIDING.   -   CD&V is voorstander van een wet die het menswaardig sterven voor     iedereen garandeert.  -   CD&V wil niet dat mensen lijden en afzien en hun laatste ogenblikken     in mensonwaardige omstandigheden beleven. CD&V vindt dat     therapeutische en medische hardnekkigheid niet kan.  -   Voor CD&V verdient een stervende persoon daarom in de eerste plaats     zorg en bijstand. CD&V wil het lijden wegnemen, niet het leven.     Mensen moeten de zekerheid hebben dat ze in nood zullen worden     geholpen en dat ze nooit in de steek zullen worden gelaten. Daarom     is voor CD&V palliatieve zorg zo belangrijk: mensen krijgen zorgen     om de pijn te verzachten en worden warm omringd.  -   Voor CD&V kan euthanasie dan ook alleen maar in zeer uitzonderlijke     omstandigheden, als niets anders meer helpt en dat de enige     overblijvende mogelijkheid kan zijn op vraag van de patiënt.     Menswaardig sterven is voor CD&V niet zomaar gelijk aan euthanasie.  EEN STRIKTE REGLEMENTERING VAN KLONEREN.   -   CD&V wil een absoluut verbod op reproductief kloneren.  -   CD&V verzet zich tegen therapeutisch kloneren omdat dat betekent dat     er embryo’s gecreëerd worden, niet om kinderen geboren te laten     worden, maar als ‘instrument’ in een medisch proces, daar waar er     alternatieven mogelijk zijn. De stamceltherapie bijvoorbeeld biedt     onweerlegbaar therapeutische perspectieven. Ook volwassen stamcellen     kunnen zich misschien in de toekomst omvormen tot cellen van bijna     eender welk orgaan, wat een enorme medische vooruitgang zou zijn.     CD&V onderschrijft dan ook de grote mogelijkheden van het     stamcelonderzoek.  GENETISCHE SCREENING.   -   CD&V wil een dam opwerpen tegen een selectieve samenleving, waarvan     geslachtsselectie een eerste stap is. De voortplanting mag voor CD&V     niet verworden tot een technische zaak, waarbij de maatschappelijke     druk op een ouderpaar om bijvoorbeeld een zoon én een dochter te     hebben, moet worden vermeden. Het is bovendien ethisch     onaanvaardbaar dat kinderen waarbij de geslachtskeuze werd beïnvloed     de indruk kunnen krijgen door hun ouders in een bepaald geslacht     gedwongen te zijn.  -   Voor CD&V mag genetische informatie nooit meetellen bij het     afsluiten van normaal geachte verzekeringspolissen. De kosten van     dergelijke aandoeningen moeten collectief gedragen worden door de     verzekerden van alle bestaande verzekeringsmaatschappijen.  DE ERKENNING VAN LEVENLOOS GEBOREN KINDEREN.   -   CD&V wil de wettelijke grens voor levensvatbaarheid verlagen van 180     naar 140 dagen.  -   CD&V wil dat ook ongehuwde vaders het recht krijgen om hun levenloos     geboren kind te erkennen. CD&V wil dat ook de familienaam van het     kind in de akte van aangifte van een levenloos geboren kind kan     worden opgenomen.  -   CD&V wil een waardige behandeling garanderen van het stoffelijk     overschot van een foetus geboren voor de levensvatbaarheidsgrens.     Ook moet een perceel voor foetussen op elke gemeentelijke     begraafplaats wettelijk worden verplicht en moet het recht van de     ouders om het stoffelijk overschot van de foetus te begraven, worden     gewaarborgd.  2.4.6 DRUGS. NIET MET ONS.  Drugs confronteren politieke partijen met de kern van hun opvattingen over mens en samenleving. Christen-democraten zijn gehecht aan de kwaliteit van het leven. De overheid moet die bevorderen én bewaken. Bij drugs moet de overheid kiezen: ieders (absolute) vrijheid promoten of de kwetsbare mensen beschermen. Groene, socialistische en liberale partijen willen meer absolute vrijheid en minder bescherming van kwetsbare mensen. Die keuze is niet de onze. Verslaving kan niet voor christen-democraten. Echte vrijheid is niet de vrijheid om verslaafd te zijn, maar de vrijheid om zich van die verslaving te bevrijden.  DE ANALYSE VAN BLAUWROODGROEN.  Blauwroodgroen heeft een gedoogbeleid geïnstalleerd voor de meerderjarige gebruikers. Meerderjarige gebruikers zullen bij niet-problematisch gebruik zonder overlast nooit enige reactie van de overheid te verwachten hebben. De politie moet bij de vaststelling van het cannabisbezit niet langer een proces-verbaal met identificatie van de gebruiker opstellen (nodig voor een eventuele reactie). Zo kan het openbaar ministerie niet meer reageren op het misdrijf, zijnde cannabis voor eigen gebruik door een meerderjarige die geen overlast veroorzaakt en geen problematisch gebruik vertoont. De huidige regeling is veel ingewikkelder dan de vroegere. Bewijs hiervan zijn de vele vragen bij jongeren, ouderen, scholen, parketten over wat er nu juist mag en niet mag. De druglijn heeft massaal veel vragen over het onduidelijke regeringsbeleid ontvangen.  HET STANDPUNT VAN CD&V.  Afhankelijkheid van drugs (legale zowel als illegale drugs) is iets wat christendemocraten niet kunnen en niet willen aanvaarden. Mensen mogen niet ingesloten geraken door verslavende producten zoals alcohol, nicotine, slaapmiddelen, kalmeermiddelen, amfetamines, xtc, marihuana, cocaïne, heroïne, …, op gevaar af hun leven en dat van anderen te vernielen. CD&V is tegen een gedoogbeleid. Voor de handhaving van de drugswetgeving speelt de leeftijd van de gebruiker geen rol. De gebruiker moet duidelijk weten dat er bij gebruik altijd een reactie van de overheid kan zijn. Zo stelden de omzendbrieven van De Clerck en Van Parijs dat elk gebruik van cannabis, ook door meerderjarigen, altijd een reactie moest krijgen. Er moest in elk geval een PV (proces-verbaal) opgemaakt worden door de politie (vaststelling misdrijf) en er was dus steeds de mogelijkheid dat het parket vervolging opstartte. Wel stelde de omzendbrief dat er geen heksenjacht moest zijn vanuit Justitie op de ‘kleine gebruiker’ en er voor hen een lagere vervolgingsprioriteit was. Omdat de ervaring leert dat drugs ontzettend veel menselijk en maatschappelijk leed kunnen veroorzaken, is een gebalanceerd maar duidelijk optreden van de overheid noodzakelijk. Legale drugs zoals alcohol, nicotine en opiaten mogen evenmin gebruikt worden als een middel tot opheffing van een lichamelijk of psychisch tekort. Een evenwichtig en kordaat drugsbeleid geldt zowel voor de legale als voor de illegale drugs en steunt op drie pijlers:  -   preventie: het voorkomen van verslaving is de grootste prioriteit.  -   hulpverlening: elke drugverslaafde heeft recht op hulp en zorg.  -   repressie: justitie moet de beschikbaarheid van drugs en het gebruik     helpen terugdringen.  Alle drie de pijlers moeten federaal, door de gemeenschappen en de provincies en de lokale overheden uitgebouwd worden.  CD&V MAAKT WERK VAN:   PREVENTIE.   -   Er moeten ontradingscampagnes komen, gericht naar allerlei soorten     drugs: voor CD&V is het een absolute noodzaak niet alleen een     realpolitik te voeren t.a.v. illegale drugs, maar ook t.a.v.     alcohol, tabak en medicatie. Het risico op verslaving van al die     middelen kan enkel worden beperkt of teruggedrongen via een algehele     strategie en niet via een gedoogbeleid.  -   We maken geen onderscheid in leeftijd. Minderjarigen zowel als     meerderjarigen moeten op de gezondheids- en verslavingsaspecten van     het gebruik van drugs worden gewezen.  -   De overheid moet programma’s en cursussen ondersteunen die de     weerbaarheid verhogen en sociale vaardigheden en persoonlijkheid     ontwikkelen.  -   CD&V wil meer (Vlaamse) middelen investeren in duurzame preventie.     Contracten van preventiewerkers en hulpverleners moeten in     contracten van onbepaalde duur worden omgezet.  HULPVERLENING.   -   De overheid moet aan eenieder de kans geven om zijn     verslavingsprobleem aan te pakken. Er dient dan ook een brede waaier     van voorzieningen te zijn, met een ‘zorg op maat’.  -   CD&V wil dat iedereen die verslaafd is en hulp zoekt, adequate hulp     op maat kan krijgen. Gestroomlijnde zorgtrajecten moeten over de     grenzen van instellingen en ambulante behandelingen worden     uitgebouwd.  -   Essentieel voor een globaal drugsbeleid zijn uniforme     registratiesystemen. Zo kan het zorgtraject van een drugsverslaafde     goed opgevolgd worden. De registratie – met respect voor ieders     privacy – ontbreekt nog altijd. Hier moet bij voorrang werk van     worden gemaakt.  REPRESSIE.   -   De overheid dient een ontradend drugbeleid te voeren. Gezondheid is     voor ons een grondrecht en dat bereikt men niet door een     gedoogbeleid te voeren.  -   Een repressieve aanpak betekent geen heksenjacht organiseren maar     wel gepast reageren (bijvoorbeeld de prioriteitsgraad van vervolging     aanpassen). Het betekent ten minste voorzien in de mogelijkheid voor     de overheid om te reageren. In het geval van een gedoogbeleid sluit     ze die mogelijkheid uit.   -   CD&V wil de inzet van repressieve middelen geloofwaardig in een     globale ontradingsstrategie inpassen. Justitie moet juist gedoseerd     op strafbare feiten reageren. Systematisch gedogen (het niet     reageren op strafbare feiten) ondergraaft de volksgezondheid en de     veiligheid in de samenleving.  -   Investeringen in een goed juridisch kader moeten goede procedures en     afspraken tussen hulpverleners en verantwoordelijken van politie en     justitie mogelijk maken.  2.4.7 VELE CULTUREN. EÉN RECHTSSTAAT.  Migratie is van alle tijden en alle werelddelen. Volgens de Wereldbank zal grensoverschrijdende migratie in combinatie met een hersenvlucht (braindrain) van de ontwikkelingslanden naar de geïndustrialiseerde landen het uitzicht van de wereld in de 21ste eeuw bepalen. Die ongetwijfeld correcte vaststelling belet niet dat rond migratie (humanitaire migratie: op grond van asiel, bijzondere beschermingsstatuten of gezinshereniging resp. economische migratie én het onthaal, opvang en participatie van migranten in onze samenleving) een duidelijk beleid moet worden uitgedacht en gevoerd. Het migratiebeleid moet duidelijk worden ingebed in internationale en beter uit te bouwen Europese regelgeving. Een eerlijk participatiebeleid bij ons moet de verschillen tussen mensen en tussen groepen van mensen ernstig nemen en dus de mensen in hun religieuze, culturele en etnische identiteit respecteren, maar tezelfdertijd en onophoudelijk erop wijzen dat het politieke doel van het participatiebeleid is dat die groepen aan onze samenleving participeren. Onze samenleving is ontegensprekelijk gebouwd op Griekse, christelijke en humanistische fundamenten. Concreet wil dat zeggen dat allochtonen het recht hebben om zich, overeenkomstig hun eigenheid, vrij te organiseren, maar dat zij tegelijkertijd blijk moeten geven van de wil om te participeren aan onze samenleving, en dat is een samenleving die staat voor het respect voor de menselijke persoon, de scheiding van kerk en staat en de gelijkwaardigheid van alle mensen (vooral man en vrouw). Een eerlijk participatiebeleid kan dus slechts slagen als ook de autochtonen hun eigen etnische identiteit (hun taal, hun cultuur, hun geschiedenis, hun levensbeschouwing en godsdienst) ernstig nemen en uitdragen.  DE ANALYSE VAN BLAUWROODGROEN.  Blauwroodgroen heeft een grootscheepse regularisatiecampagne opgezet. In totaal werden totnogtoe zo’n 50.000 mensen geregulariseerd. Blauwroodgroen heeft beslist om (nieuwe) asielzoekers voortaan enkel nog materiële en geen financiële hulp meer te geven. Sinds 3 januari 2001 worden kandidaat-vluchtelingen altijd toegewezen aan een opvangcentrum, waar zij enkel materiële steun en een bedrag aan zakgeld ontvangen. Zij verhoogden de opvangcapaciteit en voerden het zogenaamde LIFO-principe ‘last in, first out’ in. Dossiers van nieuw aangekomen asielzoekers worden eerst behandeld. Blauwroodgroen heeft echter nagelaten de asielprocedure grondig te hervormen. Dat is nochtans nodig. Het Commissariaat-Generaal voor de Vluchtelingen en Staatlozen (CGVS) kijkt immers nog steeds aan tegen een grote achterstand van zo’n 33.000 dossiers. Die achterstand is om vele redenen nefast: ze verhoogt de financiële last van opvang en zet asielzoekers aan tot zwartwerk; de lange duurtijd van de procedure vertraagt het integratieproces van asielzoekers door de aanslepende onzekerheid over het verblijfrecht. Onder de huidige regering is een wanverhouding ontstaan tussen investeringen in gedwongen uitwijzingen versus vrijwillige, degelijk begeleide en zelfstandige terugkeer. Met de schrapping van de integratievereiste uit de nationaliteitswet (door de invoering van de zogenaamde snel-Belg-wet) heeft blauwroodgroen de belangrijkste hefboom tot daadwerkelijke en duurzame integratie gebroken. Integratie als basisvoorwaarde om het Belgisch lidmaatschap ten volle te verwerven verplicht deelstaten immers om voldoende instrumenten en middelen aan te reiken om de doelstelling ook daadwerkelijk te halen. Uit de opzet van het ontwerpinburgeringsdecreet blijkt dit ook: een te beperkt toepassingsgebied, een te mager aanbod, te weinig middelen, te fragmentarisch.  HET STANDPUNT VAN CD&V.  CD&V erkent de complexiteit van het migratie– en asieldebat en gaat het niet uit de weg. CD&V verwerpt elk sloganmatig denken en extreme oplossingen voor de migratieuitdagingen. Dat wil zeggen geen open grenzen, maar ook niet de valse retoriek van migratiestop. Geen beleid dat potentiële migranten aanzuigt, maar ook geen beleid dat terechte en echte vluchtelingen weert. De uitdagingen op het vlak van migratie en asiel beantwoordt men niet met die ene supermaatregel. Het veronderstelt een beleid dat aandacht heeft voor zeer veel facetten en dat flexibel is om in te spelen op de snel veranderende werkelijkheid. Omdat de uitdagingen van asiel en migratie aan uiteenlopende beleidsdomeinen raken, willen we een regeringscommissaris voor migratie en asiel met een coördinerende én inhoudelijke bevoegdheid.  INWERKEN OP DE OORZAKEN VAN GEDWONGEN EN ECONOMISCHE MIGRATIE.   Het asiel- en migratiebeleid moet kaderen in het ruimere beleid van internationale samenwerking, dat zich onder meer moet richten op het wegnemen van de grondoorzaken van gedwongen migraties. We willen de structurele oorzaken (politieke repressie en het gebrek aan enig sociaal-economisch perspectief) en de wens tot (langdurige) gedwongen en economische migraties zo veel mogelijk wegnemen. Dat betekent o.m. pro-actief de escalatie van broeihaarden en conflicten pogen te vermijden (geen wapenleveringen, tijdig diplomatiek overleg en werken aan opvang van potentiële slachtoffers in de ‘rustige’ buurt of regio’s van geweld); pro-actief werken aan een effectief betere verdeling van de welvaart in de wereld via investeringen wereldwijd en het slopen van maatregelen die handel uit ontwikkelings– en emigratielanden verhinderen; pro-actieve en volgehouden druk op regimes die de mensenrechten systematisch schenden; degelijke ondersteuning van het sociaal kapitaal en specifieke initiatieven in landen en werelddelen van waaruit veelvuldig wordt gemigreerd.  HERVORMING VAN DE ASIEL– EN MIGRATIEPROCEDURES.   CD&V wil degelijke, sluitende en correct nageleefde regels en procedures m.b.t. de verschillende statuten. De asielprocedure willen we drastisch hervormen in die zin dat ze snelheid verzoent met kwaliteit en correctheid. De asielprocedure mag echte vluchtelingen niet afschrikken en moet op zo kort mogelijke termijn echte van vermeende vluchtelingen onderscheiden. Daarnaast moet er een duidelijke procedure komen die uitsluitsel biedt over het recht op verblijf en vestiging van mensen. Er moet een tijdelijk beschermingsstatuut komen voor de mensen die op de ene of de andere reden tijdelijk niet naar hun land van herkomst kunnen terugkeren omdat hun leven, veiligheid en vrijheid daar in gevaar is. Die regels en procedures moeten gebed zijn in een geharmoniseerde Europese regelgeving. België maakt immers deel uit van de Europese migratieregio en kan het niet alleen.  EEN EERLIJK ONTHAAL– EN INTEGRATIEBELEID.   Een eerlijk integratiebeleid neemt de eigenheid van de mensen, zowel autochtoon als allochtoon, ernstig. Tegelijk is het politieke doel van het integratiebeleid alle burgers aan onze samenleving te laten participeren. Het respect voor onze wetten en onze grondwet zijn van groot belang voor een gevoel van samenhorigheid en participatie in onze samenleving. Iedereen die hier legaal verblijft, heeft het recht op alle grondwettelijke vrijheden en op het bewaren van de eigenheid van zijn cultuur binnen ons grondwettelijk kader, maar heeft evenzeer de plicht zich te integreren in onze samenleving. Daarom moeten anderstalige nieuwkomers en oudkomers op zijn minst de sleutels en codes verwerven om de waarden en de normen van de nieuwe gemeenschap te leren kennen en te begrijpen. Dat betekent dat zij alle kansen maar ook de plicht krijgen om snel de taal te leren alsook alle andere vaardigheden en kennis op te doen om ten volle mee te participeren aan de gemeenschap door tewerkstelling, verdere scholing, opvoeding van kinderen.... Daarbij is het van het grootste belang om ook àlle migrantenvrouwen te bereiken en te betrekken. Wij kiezen resoluut voor een multicultureel burgerschap. Dat betekent dat wij iedereen, autochtonen en allochtonen, willen oproepen om normen en waarden te respecteren. Vanuit ieders eigenheid kan een échte dialoog worden gevoerd over de normen en waarden die wij als multiculturele burgers met elkaar gemeenschappelijk hebben.  CD&V MAAKT WERK VAN:   ASIELZOEKERS: SNEL DUIDELIJKHEID OVER HUN STATUUT, RECHT OP TOEGANG, VERBLIJF EN VESTIGING; EEN CORRECTE NALEVING VAN REGELS EN PROCEDURES ÉN EEN EVENWICHTIG TERUGKEERBELEID.   -   De asielprocedure terugbrengen tot 2 fasen. Een verzelfstandigde     autonome administratie onderzoekt de dossiers op de ontvankelijkheid     en de gegrondheid van de aanvragen. De aparte ontvankelijkheidsfase     schrappen we. Tegen de beslissing is beroep mogelijk bij een     rechtbank met gespecialiseerde kamers voor ‘vluchtelingen’ resp.     ‘migratie’. Die rechtbank doet uitspraak in eerste en laatste     aanleg.  -   De achterstand in de procedure moet zo snel mogelijk weggewerkt     zijn. Voor wie meer dan drie jaar geleden een aanvraag deed, maar     nog steeds geen beslissing kreeg, wordt automatisch onderzocht of     hij/ zij geen verblijfsstatuut kan krijgen op basis van langdurige     asielprocedure. Uiteraard wordt steeds onderzocht of overwegingen     van veiligheid of openbare orde zich tegen die toekenning van     verblijfrecht verzetten.  -   Een goede procedurebegeleiding voor o.m. asielzoekers. Dat zal ook     bijdragen tot het inzicht en de aanvaarding van de     overheidsbeslissingen m.b.t. het recht op asiel, resp. recht op     verblijf en vestiging in België.  -   De ‘buitengewone omstandigheden’ op grond waarvan een vreemdeling de     indviduele regularisatie van zijn verblijf kan vragen, moeten beter     worden omschreven en verduidelijkt in precieze criteria. Die     criteria moeten op consistente en objectieve wijze worden toegepast.     Over de aanvragen op basis van art. 9, 3 al moet binnen het jaar een     uitspraak worden gedaan. Binnen die termijn moet ook worden nagegaan     of de persoon in kwestie al dan niet een gevaar voor de samenleving     betekent.  -   Een evenwichtig terugkeerbeleid, met voorrang voor de begeleide en     vrijwillige terugkeer. Terugkeerprogramma’s die meer inhouden dan     enkel het vliegtuigticket en wat zakgeld om de eerste week in het     land van herkomst te kunnen overleven. Terugkeer wordt     onvoorwaardelijk verbonden aan reïntegratie en is daarom op een     positieve wijze gelinkt aan het ontwikkelingsaspect, m.n. door de     overdracht van kennis en middelen. Reïntegratie in het land van     herkomst kan een investering in de familiale en lokale ontwikkeling     zijn. We willen dit op een goed gestructureerde wijze organiseren.     Go-and-see-visits zijn een mogelijkheid om een realistisch en     duidelijk beeld te vormen van de mogelijkheden ter plaatse.     Gedwongen uitwijzingen zijn het ultimum remedium.  -   Asiel- en migratie-shoppen tussen de verschillende landen van de EU     of herhaling van niet-gegronde asiel- en migratieaanvragen vermijden     door een verplichte raadpleging van een selectief toegankelijke     databank.  EEN MENSELIJK ONTHAAL- EN INTEGRATIEPROGRAMMA.   Elke nieuwkomer, zonder uitzondering, moet een onthaal- en integratieprogramma op maat doorlopen met het oog op een vlotte integratie en emancipatie. Elke nieuwkomer moet dus verplicht worden om een onthaaltraject ‘op maat’ te volgen. Hij/zij krijgt hierbij actieve begeleiding. Want het is niet alleen de taak van de overheid om haar inwoners de zekerheid te geven dat nieuwkomers zich zo snel mogelijk zullen integreren. Het is evenzeer de taak van de overheid om aan nieuwkomers de zekerheid te bieden dat ze zich zo snel mogelijk kunnen integreren. Daarom moet het aanbod aan inburgeringscursussen dringend worden uitgebreid. En zodra een voldoende aanbod beschikbaar is, heeft elke nieuwkomer zonder uitzondering de plicht een onthaal- en integratieprogramma te doorlopen.  Werkgelegenheid is één van de belangrijkste sleutels voor integratie. De allochtonen zijn oververtegenwoordigd in de werkloosheidscijfers vanwege discriminatie door werkgevers en door onvoldoende kwalificaties. Met een aantal concrete maatregelen willen we de werkloosheidsgraad bij allochtonen terugbrengen tot op een vergelijkbaar niveau met dat van autochtonen:  -   Bij voorrang werk maken van een aantal algemene (in plaats van     discriminerende) maatregelen voor alle risicogroepen op de     arbeidsmarkt zoals ons voorstel van een individueel actieplan op     maat voor de werkloze/inactieve persoon. Pas wanneer die maatregelen     niet het verhoopte werkgelegenheidseffect opleveren, moet naar     andere, minder marktconforme maatregelen gezocht worden.  -   Een effectieve uitvoering en realisatie van de positieve     actieplannen voor allochtonen in de overheidssector en de     particuliere sector. Ook de overheid moet het goede voorbeeld geven.     Elke overheidsdienst, overheidsinstelling, school en lokaal bestuur     is verplicht om jaarlijks een positief actieplan op te stellen met     concrete streefcijfers met betrekking tot de instroom van     allochtonen. De lat wordt gelijk gelegd voor iedereen, maar     allochtonen krijgen als het nodig is een specifieke voorbereiding op     vacatures, o.m. door gepaste opleiding en zeer gerichte     informatiesessies.  -   Een snellere erkenning van buitenlandse diploma’s en nuttige     beroepservaring is noodzakelijk. Het is onaanvaardbaar dat     geschoolde migranten aan hun integratietraject starten met de     kwalificatie ‘ongeschoold’.  -   Een nieuwe golf van arbeidskrachten uit niet-EU-landen voor het     invullen van moeilijk invulbare beroepen, zoals verplegend     personeel, lassers, chauffeurs, kan voor ons niet, zolang als de     aanwezige werklozen en personen die worden ingeschakeld in het     informele arbeidscircuit, allochtonen en autochtonen, niet worden     omgeschoold of bijgeschoold voor en voorbereid zijn op die     vacatures.  -   De aangeboden pakketten Nederlandse taal moeten certificeerbaar     zijn. Het behalen van afgesproken basiscertificaten moet toegang     geven tot opleidingen met het oog op werk of verdere taalopleidingen     in het reguliere circuit. Bovendien moeten certificaten kunnen     dienen als bewijs van het beheersen van de Nederlandse taal voor     bepaalde functies bij de verschillende overheden.  Wij willen bijzondere inspanningen doen om ook alle migrantenvrouwen te bereiken en te betrekken in de taallessen en lessen maatschappelijke integratie. De verplichting om een opleiding te volgen, gekoppeld aan een voldoende groot en gedifferentieerd aanbod aan cursussen is daartoe van het grootste belang. We willen deze beleidsdoelstellingen realiseren in overleg met migrantenvrouwenorganisaties.  Een minderheid van de jongeren blijft het samenleven grondig verzieken door hun probleemgedrag in het algemeen, en crimineel gedrag in het bijzonder. Dat is onaanvaardbaar. Daarom moeten in de eerste plaats ouders hun verantwoordelijkheid opnemen, moet de gemeenschapszin ontwikkeld worden, moeten mensen aangesproken worden op hun storend gedrag. Waar preventie of intensieve begeleiding niet meer volstaan, dringen zich repressieve maatregelen op.  Er moet een kwalitatieve, degelijke opvang komen van niet-begeleide minderjarige vreemdelingen al dan niet asielzoekers.  CD&V is van oordeel dat de nationaliteitswetgeving een belangrijk element is in het integratiebeleid van de overheid. Die wetgeving kan een hefboom en uitnodiging zijn tot integratie. Daarom stelt CD&V dat wie weigert een onthaaltraject te volgen, ook geen aanspraak kan maken op bepaalde rechten (zoals nationaliteit).  2.5. INVESTEREN IN DE TOEKOMST. VERBONDEN MET TOEKOMSTIGE GENERATIES.  Toekomst maken is vandaag investeren in de toekomst. Dat betekent op de eerste plaats ervoor zorgen dat mensen met een gerust hart van hun oude dag kunnen genieten. Daarom moet men een strak begrotingsbeleid blijven voeren zodat de betaalbaarheid van de pensioenen gegarandeerd blijft. Investeren in de toekomst betekent ook investeren in onderwijs en onderzoek, met aandacht voor de verscheidenheid. Elke opleiding, elk diploma, elke vorm van onderzoek, fundamenteel en toegepast, heeft een eigen waarde. Investeren in de toekomst is vandaag oog hebben voor de omgeving waarin wij leven. Investeren in de toekomst is ook de confederatie België verder uitbouwen zodat Vlaanderen als een krachtige regio in een sociaal Europa zich kan handhaven.  2.5.1 VOL-WAARDIGE PENSIOENEN DOOR EEN VERSNELDE SCHULDVERMINDERING.  DE ANALYSE VAN BLAUWROODGROEN.  Blauwroodgroen heeft nagelaten de overheidsschuld versneld te verminderen. In 1999 en 2000 kenden we een gemiddelde reële BBP-groei van 3,5 % en tegen een hoge interest uitstaande (en aflopende) schuld kon vernieuwd worden tegen een veel lagere rentevoet. Maar de vermindering van de schuldgraad is veel te traag gebeurd. Eind 2002 bedroeg de schuldgraad ruim 106 % van het BBP. De door blauwroodgroen naar voren geschoven schuldgraden werden niet gehaald en dus werden die doelstellingen dan maar telkens afgezwakt.  HET STANDPUNT VAN CD&V.  CD&V wil via geleidelijk groter wordende begrotingsoverschotten de overheidsschuld sneller verminderen. Op die manier creëren we in de toekomst budgettaire ruimte om de kosten van de vergrijzing te kunnen betalen. De rekening van de vergrijzing mogen we niet doorschuiven naar de toekomstige actieve generaties.  CD&V MAAKT WERK VAN:   VOLWAARDIGE WETTELIJKE PENSIOENEN.   -   Wij zijn voorstander van het behoud van de wettelijke     pensioenleeftijd op 65 jaar voor mannen en vrouwen. Mensen hebben     recht op een welverdiende rust. We zijn ook voorstander van een     volwaardig wettelijk pensioen. Aanvullende regelingen moeten     aanvullend blijven en mogen niet gebruikt worden om de wettelijke     pensioenen uit te hollen.  -   Een versnelde vermindering van de overheidsschuld. Door een kleinere     overheidsschuld nemen de rentelasten af en komt meer geld vrij voor     pensioenen en gezondheidszorgen.  -   De reële koopkracht van de wettelijke pensioenen blijft gegarandeerd     wanneer men zorgbehoevend/ afhankelijk wordt: door ons     zorgwaarborgplan worden de uitgaven voor zorg of ziekte begrensd.  EEN AANGEPAST ARBEIDSMARKTBELEID VOOR SENIOREN.   CD&V wil de bestaande brugpensioenregeling behouden als een sociale begeleidingsmaatregel bij de herstructurering of sluiting van ondernemingen en voor werknemers met bijzondere moeilijkheden. Bruggepensioneerden zijn voor ons slachtoffers van een herstructurering die op een heel moeilijk ogenblik in hun loopbaan werkloos worden. Daarom willen wij ook mogelijkheden ontwikkelen opdat betrokkenen toch nog – eventueel deeltijds en wanneer ze het zelf wensen – met een aangepast behoud van hun rechten opnieuw actief kunnen worden op de arbeidsmarkt. Die regeling moet ook openstaan voor andere oudere werklozen die niet van een brugpensioenregeling kunnen genieten.  CD&V wil tegelijk ook maatregelen nemen om te vermijden dat mensen in sommige beroepen op 55 jaar uitgeblust zijn:  -   via een levensloopbeleid (onze Kwali-Tijd-kaart) de instroom in     (nep)brugpensioenstelsels afremmen.  -   aanmoedigen van jobrotatie.  -   arbeidsduurvermindering of deeltijds werken.  -   het aanvaarden van een lagere functie (demotie) zonder verlies van     pensioenrechten, maar met minder stress.  -   meer peterschapsprojecten (ervaring ter beschikking stellen van     bedrijf en maatschappij).  -   De regels voor de uitbreiding van de toegelaten arbeid voor     gepensioneerden aanpassen om ongelijke behandelingen van     gepensioneerden weg te werken.  ANDERE INKOMENSONDERSTEUNENDE MAATREGELEN.   -   Met betrekking tot de toegelaten arbeid bij een overlevingspensioen     verhogen we de bedragen die door werknemers/ zelfstandigen met een     overlevingspensioen mogen worden bijverdiend.  -   De inkomensachterstand van gepensioneerden t.o.v. actieven vermijden     door vormen van welvaartsaanpassingen.  -   In de aanvullende pensioenstelsels moeten via de schaalvoordelen van     grote(re) groepen de administratieve kosten laag gehouden worden en     moet medische doorlichting geschrapt worden.  2.5.2 MOBILITEITSKNOPEN ONTWARREN.  Om mobiliteitsverspilling tegen te gaan, wordt de mobiliteit bij uitstek een sector waar economie en ecologie hand in hand moeten gaan. Ofwel werken wij consequent aan een duurzame mobiliteit met een kleiner aandeel van het (individueel) gemotoriseerd verkeer, waarbij wij de auto of de vrachtwagen veel selectiever gebruiken, ofwel zakt onze samenleving weg in immobiliteit.  DE ANALYSE VAN BLAUWROODGROEN.  Blauwroodgroen heeft tijdens de voorbije jaren veel kansen laten liggen. Ondanks plechtige verklaringen is er, niettegenstaande een gunstiger budgettaire situatie, niet meer geïnvesteerd in de spoorinfrastructuur dan tijdens de vorige legislatuur. De schulden van de NMBS zijn tijdens de blauwroodgroene legislatuur verdubbeld en hebben een absoluut alarmpeil bereikt. Tussen 1987 en 1999, bij het aantreden van paarsgroen, groeide de NMBS-schuld van 2,25 naar 2,75 miljard €. Op het einde van de regering- Verhofstadt zal die schuld zowat 6 miljard € bedragen. Bovendien duwt de financiering van het nieuwe investeringsprogramma de NMBS onontkoombaar verder naar de financiële afgrond. De 60/40-verdeelsleutel biedt een onvoldoende antwoord op de mobiliteitsproblemen in Vlaanderen (b.v. spoedige realisatie van een goederenspoortunnel onder de Schelde) maar leidt wel tot luxeprojecten in Wallonië (b.v. de nieuwe lijn Brussel- Gosselies). De zogenaamde structuurhervorming van de NMBS is vooral een politiek verhaal geworden, geïllustreerd door het geklungel bij de aanstelling van de nieuwe gedelegeerd bestuurder. Er is nauwelijks geïnvesteerd in sneltramprojecten. Ook de aanpassing van het wegen- en waterwegennet wacht op een doortastende aanpak.  HET STANDPUNT VAN CD&V.  CD&V MAAKT WERK VAN:   -   Absoluut prioritair is de redding van de NMBS van de financiële     ondergang (schuldovername, oprichting van een mobiliteitsfonds).  -   De spoorinvesteringen moeten prioritair de files helpen bestrijden:     realisatie van het GEN rond Brussel en voorstedelijk treinverkeer     rond Antwerpen en Gent, maar ook de spoorontsluiting van Zaventem,     het derde spoor tussen Gent en Brugge, de tweede spoortoegang tot de     Antwerpse haven en een nieuwe spoortunnel onder de Schelde zijn     essentieel voor de uitbreiding van de vervoerscapaciteit.  -   Om nog meer gebruikers van de auto naar de trein te doen     overstappen, zeker voor het woon-werkverkeer, moet er meer worden     geïnvesteerd in stiptheid en comfort, in dubbeldektreinen om de     vervoerscapaciteit te verhogen, in nette en aantrekkelijke stations     en in een vlotte overstap op bus en tram. Hiervoor moet een     integratie van tickets tussen de gewestelijke openbaar     vervoersmaatschappijen en de NMBS gebeuren.  -   Een verder vasthouden aan de 60/40-verdeelsleutel tussen Vlaanderen     en Wallo nië is onbespreekbaar, tenzij ten minste de investeringen     in de zeehavens en in Zaventem uit die verdeelsleutel worden     gelicht.  -   De bijdrage van scholieren en studenten mag proportioneel nooit     hoger liggen dan de bijdrage die werknemers zelf leveren in het     woon-werkabonnement.  -   Jongeren moeten een beroep kunnen doen op nacht- en fuifbussen.  -   In de daluren zijn gunsttarieven voor de trein op hun plaats voor     groepen en voor mensen met een laag inkomen. Op die manier willen we     de basismobiliteit waarborgen voor alle mensen.  -   CD&V wil dat de Gewesten van meet af aan worden betrokken bij het     ontwerpen van het nieuwe investeringsprogramma. Voorzover zij     bijkomende wensen hebben waarvoor geen federale middelen vrijgemaakt     kunnen worden, moeten de Gewesten de mogelijkheid krijgen tot     cofinanciering of prefinanciering. Bovendien moeten zij de     mogelijkheid krijgen om contracten af te sluiten om bijkomende     treindiensten in het betrokken gewest te organiseren. Vanwege die     grotere gewestelijke impact op de NMBS wil CD&V dat de Gewesten     worden vertegenwoordigd in de Raad van Bestuur van de NMBS.  -   De fiscaliteit moet fietsvriendelijker worden (b.v. 6 % BTW op     fietsherstellingen, bedrijfsfietsen en fietskledij belastingvrij),     het gebruik van de fiets in het voor- en natransport naar trein,     tram en bus moet worden bevorderd en in de strijd tegen     fietsdiefstal moet het hoefijzerslot worden verplicht.     Representatieve vertegenwoordigers van voetgangers en fietsers     moeten worden ondersteund.  -   Om het gebruik van de alternatieven voor de auto rechtstreeks aan te     moedigen bij de bevolking moet een vervoersmanagement voor     doelgroepen (woon-werkverkeer, woon-schoolverkeer,     woon-winkelverkeer, recreatief verkeer) worden ontwikkeld. In dat     kader houdt CD&V vast aan verplichte bedrijfsvervoerplannen, en     pleit zij voor de uitbouw van satellietkantoren, van     schoolvervoerplannen, voor initiatieven om het tele-winkelen te     bevorderen en voor meer decentralisatie van overheidsdiensten.  -   Water en spoor moeten voor CD&V een volwaardig alternatief worden     via een versterking van het gecombineerd vervoer, idealiter met de     hulp van een Europese richtlijn. Vrachtvervoer in transit verloopt     via het spoor of het water. De industriegebieden rond de waterwegen     moeten geherwaardeerd worden, zodat de binnenvaart een veel     belangrijkere rol kan spelen op de vervoersmarkt.  2.5.3 GEZOND LEVEN EN GEGARANDEERD VEILIG ETEN.  Mensen zeggen wel eens: ‘zolang je ademt, ben je in leven’. Men vergeet echter dat de kwaliteit van de lucht die we inademen mee bepalend is voor de duur en de kwaliteit van ons leven. Hetzelfde geldt voor de voeding. Het gaat niet alleen om voeding zonder meer maar ook over de kwaliteit van die voeding. Recente gebeurtenissen hebben erop gewezen hoeveel belang mensen, terecht, hechten aan een veilige voeding.  DE ANALYSE VAN BLAUWROODGROEN.  Bijna 3 jaar na de oprichting van het Federaal Agentschap voor de Veiligheid van de Voedselketen (FAVV) door de Wet van 4 februari 2000 staat blauwroodgroen nog nagenoeg nergens. De hoofdopdracht, nl. de integratie van de diverse inspectiediensten van het ministerie van Landbouw en van het ministerie van Volksgezondheid, moet nog aangepakt worden. De topambtenaren met de rang van directeur-generaal zijn nog maar pas aangesteld. Was de aanstelling van de eerste afgevaardigd beheerder een miskleun of moest zijn (gedwongen) ontslag in het begin van 2002 dienen als zoenoffer voor het weinig daadkrachtig beleid van de toenmalige minister van Volksgezondheid ? De paniekerige angst voor een volgende PCB-dioxinecrisis heeft veel te veel van de middelen van het algemeen voedselveiligheidssysteem weggetrokken. Daardoor bleef onvoldoende geld over om andere even bedreigende risicohaarden op te sporen. Zo kon een ergerniswekkend geval van hormonenvervuiling in limonade pas aangetoond worden nadat alle producten wel degelijk opgedronken waren.  HET STANDPUNT VAN CD&V.  Het beleid moet de hele voedselketen veilig maken. De biologische productie heeft ontegensprekelijk ecologische troeven. De klassieke productie heeft de verdienste om een veilige, voldoende, voor de consument betaalbare, en ononderbroken voedselvoorziening te garanderen. De geavanceerde (bio)technologie biedt perspectieven.  CD&V MAAKT WERK VAN:   EEN KWALITEITSVOLLE LEEFOMGEVING.   We willen investeren in wetenschappelijk onderzoek dat de relatie blootlegt tussen allerlei vormen van milieuvervuiling (dioxines, pesticiden, toxische stoffen in het milieu, … ), moderne leefwijzen (smog, roken, pilgebruik…), voeding (pcb’s in kippen, MPA in frisdrank,… ) en gezondheidsproblemen die er mogelijk uit resulteren. Oplossingen moeten gezocht worden om de negatieve evolutie te stoppen.  VEILIGE VOEDING.   Het wetenschappelijk onderzoek moet de voordelen van de verschillende productiemethoden integreren in een toekomstgerichte voedselproductiepraktijk. Voedselveiligheid is niet op de eerste plaats verbonden met één van de voormelde productiewijzen, maar veeleer met het toezicht en de controle op de kwaliteit van de grondstoffen en op het ganse productie- en distributiesysteem. Belangrijk is dat we de dogmatische en gevoelsgeladen discussie vervangen door wetenschappelijk onderzoek en debat.  GEZONDE LUCHT.   -   Kyoto: de inzet en het gebruik van verhandelbare emissierechten via     een Europees ééngemaakte markt leiden naar een kostenefficiënte     verdeling van reductieinspanningen over alle sectoren en doelgroepen     heen (het globaal doel wordt gehaald tegen minimale kosten). Zo     wordt er eerlijk rekening gehouden met de inspanningen die bedrijven     in het verleden hebben geleverd en met de beste verhouding tussen     economie en ecologie. Lineaire maatregelen zowel voor bedrijven als     voor gewesten zijn niet kostenefficiënt en wijzen wij daarom af. Die     verhandelbare emissierechten moeten worden aangevuld met een     Europese energietaks. De opbrengsten van die energietaks kunnen dan     bij voorrang worden gebruikt om de lasten op arbeid te verlagen. Het     gaat hier om een verschuiving van de belastingstructuur waarbij het     niet de bedoeling kan zijn de totale belastingdruk bij ons te doen     stijgen.  -   De bestaande isolatienormen voor private woningbouw moeten op zijn     minst afgedwongen worden en er moeten ook isolatienormen komen voor     niet-particuliere gebouwen.  -   Het voeren van een klimaatbeleid na 2010 en het uitschakelen van     kernenergie zonder duurzame en haalbare alternatieven zijn     tegenstrijdig. In het algemeen zijn er in de regeringsplannen niet     voldoende en betaalbare alternatieven voorzien voor het verdwijnen     van kernenergie. Hernieuwbare energie en rationeel energiegebruik     moeten hoe dan ook gestimuleerd worden.  2.5.4 VRIJHEID VAN ONDERWIJS. GEEN DISCUSSIE. LEREN.  DE ANALYSE VAN BLAUWROODGROEN.  Blauwroodgroen verwacht alle heil van netvervaging en netoverschrijdende samenwerking. Met name de liberalen geven het Gemeenschapsonderwijs gewoon op en breken dan maar in in het katholiek onderwijs, dat maar meteen zedenleer en islamitische godsdienst moet organiseren. Liberalen willen hiervoor zelfs morrelen aan de bestaande grondwettelijke vrijheid van onderwijs. De huidige koepelorganisaties van de netten vinden als vorm van netwerking geen genade in hun ogen. Andere netwerken zijn per se beter. In hun versie van het enige type school dat dan nog overblijft, moeten de schoolbesturen uiteraard democratisch verkozen worden om een democratische afspiegeling te zijn van de eigen schoolbevolking. Onderwijsinhoudelijk nemen ze heel graag hun toevlucht tot grootse structuurhervormingen (4-4-4-structuur in leerplichtonderwijs, lerarenopleiding) onder het motto “zo veel mogelijk decreten in zo kort mogelijke tijd”. Tegelijkertijd laten ze na het geld dat daarvoor nodig is bijeen te brengen. Dat laatste kan ook worden gezegd van de financiering van het hoger onderwijs. Met name de hogescholen derven 11 miljoen euro doordat de beursstudenten, die net daar sterk vertegenwoordigd zijn, minder ‘opbrengen’. Ook de basisfinanciering blijft ondermaats. Het ontwerp van Structuurdecreet dat de Vlaamse regering zopas goedkeurde om het hoger onderwijs te hervormen, bevat belangrijke hiaten (geen regeling voor een studiecredits-systeem, studiefinanciering, lerarenopleiding, …) Pas na tussenkomst van CD&V worden de associaties van universiteiten en hogescholen versterkt.  HET STANDPUNT VAN CD&V.  VRIJ INITIATIEF EN AANPAK VAN ONDERUIT.   CD&V wil het duidelijk anders. Wij gaan onverkort uit van de bestaande grondwettelijke vrijheid van onderwijs, het vrije initiatief dus. De verscheidenheid die daaruit resulteert, biedt volgens ons de beste garanties voor modern, kwaliteitsvol, democratisch en kostenbeheersend onderwijs. Dit houdt ook in dat een school met al haar betrokkenen zelf (niet de politiek dus) vormgeeft aan haar pedagogisch project, al dan niet levensbeschouwelijk gekleurd en binnen een aantal overkoepelende spelregels van de overheid. Een school beslist dus ook zelf, zoals nu, in welke netwerken ze stapt. Wij vinden dat de overheid geen democratisch model aan een school moet willen opleggen. Geef de scholen zelf de verantwoordelijkheid om hun interne democratie vorm te geven. Die vrijheid zal de democratie alleen maar versterken want het brengt scholen in een concurrentiële sfeer om hiervan hun kwaliteitslabel te maken.  CD&V MAAKT WERK VAN:   MEER GELD EN MEER WAARDERING.   -   Gelijke financiering voor gelijke omstandigheden. Alleen bepaalde     objectiveerbare verschillen tussen scholen leveren een verschillende     financiering op. Wij vragen met andere woorden dat de studie van     Deloitte & Touche onverkort in concrete acties wordt omgezet. De     verhouding in werkingsmiddelen tussen een gemeenschapsschool en een     vrije school moet aldus worden: 100 tegen 92,5. Nu is dat nog 100     tegen 52 in het basisonderwijs, 100 tegen 61 in het secundair     onderwijs.  -   De stijging van de onderwijsmiddelen met minimaal 1 procentpunt van     het Bruto Regionaal Product om de noodzakelijke meeruitgaven te     kunnen dekken.  -   De herwaardering van TSO en BSO. Er moet een meer levensechte     samenwerking komen met het werkveld via kwaliteitsvolle stages in de     bedrijven, miniondernemingen en voldoende middelen voor     trajectbegeleiding van de jongeren in het Deeltijds BeroepsSecundair     Onderwijs. Om de gemotiveerde en geschikte ‘technische mensen’ naar     dat TSO/BSO te krijgen, moeten betere studieoriënteringsinspanningen     geleverd worden bij de overstap vanuit de basisschool en in de 1ste     graad van het secundair onderwijs. Er moet ook een afgeronde     voltijdse beroepsopleiding op 16 jaar mogelijk worden. Zo worden     TSO/BSO-leerlingen beter gemotiveerd of, als het toch misloopt op 18     jaar, hebben ze alleszins iets concreets in handen waarmee ze later     gemakkelijker andere deelattesten kunnen behalen in het     volwassenenonderwijs. Nu hebben die voortijdige schoolverlaters vaak     geen enkel bewijsstuk van hun kennis en vaardigheden.  -   Voldoende vormingsmogelijkheden voor de leraren zijn cruciaal voor     de leer -en onderwijskwaliteit in de scholen. Wij voorzien in uren     voor vorming in de opdrachtomschrijving voor leraren. Zij moeten ook     makkelijker buiten de school stages kunnen doen. Wij willen leraren     uitzicht geven op een uitdagende en afwisselende loopbaan. Mensen     uit andere sectoren moeten ook makkelijker kunnen instromen in het     onderwijs, met behoud van hun anciënniteit.  -   Een regeling voor de financiële lasten uit het verleden die     voortvloeien uit scholenbouw met het Waarborgfonds. De scholen in     kwestie moeten een verlenging krijgen van de aflossingstermijn met     tien jaar alsook verschillende aflossingsmogelijkheden.  TOEGANKELIJK HOGER ONDERWIJS.   CD&V staat achter de invoering van de BaMa-structuur in het hoger onderwijs: met een bachelorsdiploma na een eerste cyclus van ten minste 3 jaar en een mastersdiploma na een tweede cyclus van ten minste 1 jaar. Die initiële opleidingen moeten kwalitatief stevig èn toegankelijk blijven voor zo veel mogelijk competente jongeren. Daarvoor is het nodig dat de financiering van de hogescholen wordt versterkt en dat volgende financiering van toepassing blijft:  -   Voor het reguliere, initiële hoger onderwijs, i.e. tot en met het     eerste mastersdiploma, moet de rechtstreekse financiering door de     overheid van kracht blijven. Daarbij hoort voor de student een     systeem van basisstudiefinanciering, die in de plaats zou kunnen     komen van de kinderbijslagen en van de belastingverminderingen voor     kinderen ten laste. Voor studenten uit lage-inkomensgezinnen komt     daar, indien nodig, een studietoelage bovenop. Voor wie niet kan     terugvallen op de familiale onderhoudsplicht is er een leefloon.     Voor dat onderwijsniveau betaalt de student zelf een matig     inschrijvingsgeld, met de sociale correctie zoals die nu ook     bestaat.  Met het oog op de democratisering van het hoger onderwijs en vanuit de sociale bekommernis tot het scheppen van gelijke kansen voor alle studerende jongeren, alsook voor de vrijwaring van blijvende ontwikkelingskansen van het Nederlands als cultuur- en wetenschapstaal, wenst CD&V dat basisopleidingen aan hogescholen en universiteiten principieel ééntalig in het Nederlands worden gedoceerd en geëxamineerd. Uitzonderingen op dit principe moeten uiterst restrictief bepaald worden.  Wij willen stevige associaties van universiteiten en hogescholen met een zo groot mogelijke vrijheid, dus ook voor de associaties met autonome hogescholen en gemeenschapsuniversiteiten. Alleen op die manier kan er een gezonde concurrentie spelen tussen verschillende associaties.  Wij willen na het zgn. Structuurdecreet, waarin nog vele thema’s ontbreken, meepraten over de toekomstige zgn. aanbouwdecreten over lerarenopleiding, volwassenenonderwijs, studiefinanciering en een studiecreditstelsel.  ONDERZOEKEN.  DE ANALYSE VAN BLAUWROODGROEN.  De legislatuur werd gestart met een evaluatieperiode van maar liefst twee jaar. Dat heeft heel wat geld gekost aan consultants, wier evaluaties, vreemd genoeg, nooit openbaar gemaakt werden. Nu belooft Patrick Dewael voor Onderzoek en Ontwikkeling (O&O) 60 miljoen euro extra per jaar. Op de begroting 2002 gaat 703 miljoen euro naar O&O. Dat is weliswaar een stijging met 93 miljoen euro of zo’n 15 % ten opzichte van 2001, maar in die 93 miljoen extra voor 2002 zit een eenmalig krediet van 37 miljoen euro voor het Interuniversitair Micro-Elektronicacentrum. Zij hebben de bevoegdheden voor Wetenschap en Technologie opnieuw uitgesplitst over drie ministers, waardoor het beleid zowel budgettair als inhoudelijk aan slagkracht heeft ingeboet.  HET STANDPUNT VAN CD&V.  Vlaanderen moet de sneltrein van het strategisch en toegepast wetenschappelijk onderzoek halen, door de nodige fondsen beschikbaar te stellen zodat naast alle universiteiten en hogescholen ook onderzoekscentra, bedrijven en andere actoren binnen opdrachten van demonstratief (onderzoek binnen bedrijven, dus niet enkel basisonderzoek) en vulgariserend onderzoek belangrijke ontmoetingsplaatsen van kennis en kennisoverdracht kunnen blijven. Niettemin is het stimuleren van dit onderzoek geen vrijbrief voor onethisch onderzoeksinitiatief. Wij vragen ook uitdrukkelijk aandacht voor toegepast wetenschappelijk onderzoek naar duurzame ontwikkeling en naar de gevolgen van de technologische ontwikkeling in het algemeen. Ook het fundamenteel onderzoek in de geneeskunde en de humane wetenschappen moet een grotere rol spelen in de opbouw van een aangepast evenwicht tussen onderneming en samenleving.  CD&V MAAKT WERK VAN:   MEER FINANCIËLE MIDDELEN.   -   Het optrekken van de Vlaamse onderzoeksmiddelen tot het Europees     gemiddelde, de uitstroom van wetenschappelijke onderzoekers indijken     en de instroom bevorderen, o.a. door de internationale uitwisseling     aan te moedigen en te vergemakkelijken door een bijzonder     RSZ-statuut.  -   Wij vragen dat, conform het advies van de Vlaamse Raad voor     Wetenschapsbeleid, bij de begroting 2003 de komende acht jaar     telkens 94 miljoen euro extra wordt vrijgemaakt. Dat is nodig opdat     Vlaanderen in 2010 de onderzoeksnorm van 1 procent van het BRP zou     halen. Nu komt de Vlaamse overheid nog maar aan 0,6 % van het BRP     (tegenover b.v. in Nederland: 0,8 % van het BBP en in Finland: 1,05     %). Voor de hele EU geldt: 1,9 % van het BBP versus de USA 2,6 % en     Japan 2,9 %.Op de Europese Top in Barcelona (maart 2002) werd     bepaald dat de uitgaven voor O&O tegen 2010 moeten worden opgedreven     tot 3 % van het BRP (1 % voor rekening van de overheid en 2 % van de     privé-sector).  HET AANTREKKEN VAN HOOGGESCHOOLDE ONDERZOEKERS.   Er is voldoende hooggekwalificeerd personeel nodig om het onderzoekswerk te verrichten. Ook op dat vlak is er een ernstig probleem. Universiteiten hebben het vandaag al moeilijk om in domeinen als b.v. informatietechnologie en biotechnologie hun pas afgestudeerden een loopbaan als onderzoeker aan te bieden. Ze dreigen de concurrentie met het bedrijfsleven te verliezen. Dat wil immers ook meer en meer hooggeschoolden en kan hen aantrekkelijkere perspectieven bieden.  De Vlaamse universiteiten moeten ook meer dan nu hun voortgezette opleidingen internationaal oriënteren en buitenlandse studenten aantrekken voor hun topopleidingen. De beste buitenlanders kunnen in het onderzoek in onze universiteiten worden ingeschakeld. De concurrentieslag voor het toptalent wordt internationaal gestreden.  EEN BETERE AFSTEMMING VAN UNIVERSITEIT EN BEDRIJFSLEVEN.   Er moet voor ons weer aangeknoopt worden bij de benadering en inhaalbeweging onder de vorige CVP-regering. Wij vragen dat door een volgehouden en substantiële inspanning de wetenschapswereld en het bedrijfsleven in Vlaanderen gemobiliseerd worden om nieuwe projecten uit te denken, nieuwe onderzoekslijnen te trekken en topcentra van wetenschappelijk en technologisch onderzoek uit te bouwen. Daarover moet de Vlaamse overheid een maatschappelijk contract afsluiten met de wetenschapswereld en het bedrijfsleven. Zulks getuigt van een visie op lange termijn.  2.5.5 EEN STERK VLAANDEREN IN EEN SOCIAAL EUROPA.  Bij de herschikking van relaties tussen overheden gaan we radicaal uit van het subsidiariteitsbeginsel. De opbouw van de staat gebeurt van onderuit. Sterke en bestuurskrachtige gemeenten én Vlaanderen zijn de dragende pijlers van een behoorlijk bestuur. Wij kiezen ook voor meer Vlaanderen in een sociaal en slagvaardig Europa. De deelstaten moeten meer dan ooit een rol kunnen spelen in Europa.  DE ANALYSE VAN BLAUWROODGROEN.  Blauwroodgroen heeft nagenoeg geen stappen vooruit gezet op het vlak van de staatshervorming. Er is zeer veel geld overgeheveld naar de gemeenschappen voor de financiering van vooral het Franstalig onderwijs in ruil voor de regionalisering van de gemeente– en provinciewet, een marginale verruiming van de fiscale autonomie, en de zogenaamde splitsing van de buitenlandse handel en de verdere regionalisering van het landbouwbeleid. Als grote stap achteruit is drastisch geprutst aan de taalregeling in het nadeel van de Vlamingen. Op de domeinen waar stappen echt nodig waren, mede gelet op het Vlaamse regeerakkoord, – defederalisering van het gezondheidsbeleid en de kinderbijslag, homogene bevoegdheden op het vlak van het werkgelegenheids-, mobiliteits-, wetenschapsbeleid én een volwaardige fiscale autonomie ook op het vlak van de vennootschappen, is niets gebeurd. De destijds ruim gedragen vijf resoluties van het Vlaams Parlement van 3 maart 1999 zijn door blauwroodgroen begraven. Na de aarzelingen van de eerste jaren, toen b.v. nog werd geëist dat iedere lidstaat in de Europese Commissie moest worden vertegenwoordigd, vaart de regering in het kader van de Europese Conventie een zeer uitgesproken pro-Europese koers. Zij is een actief en rechtlijnig pleitbezorger van de zgn. communautaire methode geworden, en sluit daarmee opnieuw volledig aan bij het Europees beleid van de regeringen die werden geleid door de christen-democraten. Er ontbreekt wel een belangrijke dimensie in haar Europees beleid: zij heeft geen onderbouwde visie op de grenzen van Europa en op de relaties van een uitgebreide Unie met de buurlanden en de wereld. Het probleem van de begrenzing wordt als een vals probleem beschouwd. Volgens haar zouden zich mettertijd ook niet-Europese landen kunnen aansluiten. Ze miskent daardoor de eigen identiteit van Europa en de Europese Unie en ondergraaft bijgevolg de eigen, specifieke rol die de Unie in de wereld kan en moet spelen. Op termijn betekent dit het failliet van het Europees integratieproject waarvoor de regering zegt te ijveren.  HET STANDPUNT VAN CD&V.  CD&V wil alle hefbomen van het sociaal en economisch beleid voor Vlaanderen en de Vlamingen, in Vlaamse handen. Dat impliceert een nieuwe staatshervorming in confederale zin. Vanuit onze keuze voor een ‘democratie van de verbondenheid’ is het voor de Vlaamse christen-democraten belangrijk dat politieke structuren dicht bij de mensen staan en duidelijk en eenvoudig zijn. De integrale uitvoering van de vijf resoluties van het Vlaams Parlement van 3 maart 1999 zijn de eerste opstap naar een volwaardig confederaal model. Een confederaal model betekent: samen nagaan wat we samen willen doen. In onze visie moeten de basisbevoegdheden bij de twee deelstaten liggen. Zij beslissen, in onderling overleg en met wederzijdse instemming, welke bevoegdheden, op welke wijze en door welke instellingen op het Belgisch niveau worden uitgeoefend. Wij kiezen daarbij prioritair voor de gemeente en de gemeenschap. Vlaanderen moet voor ons het belangrijkste beleidsniveau worden. Dankzij een gemeenschappelijke taal, cultuur en geschiedenis kunnen we hiervan het makkelijkst een warme thuis maken. Ons uitgangspunt is het belang van de mensen, dat gediend is met een efficiënt, nabij en democratisch bestuur. Vanuit een grensoverschrijdende verbondenheid en omwille van de menselijke zekerheid kiezen wij ook voor een objectieve, doorzichtige en omkeerbare solidariteit tussen de deelstaten. Wij kiezen ook voor meer Vlaanderen in Europa. De deelstaten moeten meer dan ooit een rol kunnen spelen in Europa. Voor niet-confederale materies bepalen de deelstaten op de door hen overeengekomen wijze hoe zij hun gemeenschappelijk standpunt op het Europees niveau bepalen (confederaal orgaan van deelstaat-ambtenaren die gezamenlijk de standpunten voorbereiden en een alternerende vertegenwoordiging van de confederatie door een Vlaamse resp. Waalse minister. Die methode kan de bereidheid bevorderen om een consensus na te streven. In een volgende periode brengt de ‘eigen’ resp. de andere deelstaat de Belgische stemmen uit). Wanneer die methode in de praktijk niet kan verhinderen dat de confederatie zich moet onthouden omdat de deelstaten er niet in slagen tot een gemeenschappelijk standpunt te komen, wordt bij de EU bepleit om de Belgische stemmen te verdelen over de deelstaten op basis van het bevolkingscijfer. We kiezen niet alleen voor méér Vlaanderen maar ook voor een slagvaardig en sociaal Europa. Hervormingen zijn daarom dringend nodig om de werking van de EU transparanter, efficiënter en democratischer te maken. De nood is nog meer voelbaar in het licht van de grote uitbreiding van de EU. Bovendien moet de EU ruimte creëren voor de eigen dynamiek en bevoegdheden van constitutionele regio’s zoals Vlaanderen. Tenslotte moet er in Europa een verscheidenheid van de sociale beschermingsstelsels mogelijk blijven. Voor CD&V betekent dit dat Europa duidelijke en meetbare sociale minimumdoelstellingen formuleert (zoals geen stijging van de armoede of geen stijging van de inkomensongelijkheid) en de naleving daarvan geregeld controleert. De Europese sociale minimumdoelstellingen kunnen door de lidstaten worden ingeroepen om sociale beleidsmaatregelen te verantwoorden die eventueel afbreuk doen aan of een beperking inhouden van de marktregels van concurrentie en van het non-discriminatiebeginsel. Dergelijke beperkingen kunnen immers noodzakelijk zijn om de sociale doelstellingen te realiseren. Het kan voor ons niet dat onder druk van Europese regelgeving en rechtspraak of onder impuls van de wereldhandelsorganisatie in het kader van GATS de eigen socio-economische logica van het Vlaamse middenveld zou verdwijnen. Belangrijke sectoren zoals de gezondheidszorg, het onderwijs, de welzijnssector en de sociale woningbouw mogen niet zonder meer worden onderworpen aan de regels van de vrije markt. Wij christen-democraten kiezen resoluut voor een geregisseerde marktwerking, en niet voor een platte commercialisering van die sectoren. De overheid moet een markt ‘regisseren’ waarin, onder welbepaalde spelregels, de verschillende dienstverleners dingen naar de gunst van de consument. Om te vermijden dat bijvoorbeeld ziekenfondsen of scholen zich enkel bekommeren om de meest gezonde mensen of de beste leerlingen moeten ze specifieke overheidsregels naleven in de concrete relatie tot hun rechtstreekse ‘klanten’ zoals patiënten, kinderen en ouders. Hier kan en mag de blinde marktwerking niet spelen. Want zonder strikte regels, zonder zichtbare hand, zou een publieke dienstverlening met twee snelheden ontstaan of zou de toegankelijkheid wegens economische argumenten worden beperkt. Tenslotte kiezen wij ook voor een uitbreiding van de Europese Unie met tien landen (vooral uit Centraal- en Oost-Europa). De uitbreiding van de EU is een historische kans om tal van redenen: geen oorlog meer; stabiliteit en ontwikkeling; economische voordelen; betere aanpak van grensoverschrijdende problemen; meer gewicht op wereldschaal; bekommernis om de zwakkere. Maar hoe belangrijk en onomkeerbaar de uitbreiding ook moge zijn, ze mag niet ten koste gaan van de integratie en de beleidsdoelmatigheid. In voorbereiding van hun toetreding moet de bijstand aan de kandidaat-landen uit Centraal- en Oost-Europa worden opgevoerd. En zowel in de toekomstige als de huidige lidstaten – zeker ook in België – dient meer klemtoon te worden gelegd op de verantwoordelijkheid van de overheid en het middenveld met betrekking tot de bewustmaking en sensibilisering van de bevolking in verband met de uitbreiding. Er moet dringend een debat worden gevoerd over de grenzen van Europa. De grenzen van Europa zijn belangrijk vanwege de samenhang met de Europese eigenheid. Het is belangrijk dat de Europese Unie de Europese identiteit bewaart en op die manier een eigen rol kan blijven spelen in de wereld. De noodzakelijke versterking van de Europese Unie mag niet in gevaar worden gebracht door een voortdurende en te ver gedreven uitbreiding. Wat in het bijzonder Turkije betreft, is het nog te vroeg om concrete afspraken te maken in verband met de toetredingsonderhandelingen. Turkije is nog te ver verwijderd van de gestelde toelatingsvoorwaarden.  CD&V MAAKT WERK VAN:   EEN STERK VLAANDEREN.   De effectieve uitvoering van het confederaal model.  Via een sluitende en aan een einddatum gebonden procedure voeren we het artikel 35 van de Grondwet uit dat voorschrijft dat “de (con)federale overheid slechts bevoegd is voor de aangelegenheden die de Grondwet en de wetten haar uitdrukkelijk toekennen”. Alle andere aangelegenheden zijn dan per definitie en automatisch een zaak van de deelstaten. Niet de bevoegdheden van de deelstaten moeten expliciet worden opgesomd, maar wel die van de confederale overheid.  Om een meer effectief beleid te voeren dat aansluit bij de verwachtingen van de mensen willen we in afwachting en bij wijze van overgang naar het confederale model volgende bevoegdheden op het niveau van de deelstaten:  -   het volledige gezins- en gezondheidsbeleid.  -   alle aspecten van het werkgelegenheidsbeleid.  -   het beleid inzake collectieve arbeidsovereenkomsten.  -   volwaardige belastingbevoegdheid zodat het beleidsniveau dat     verantwoordelijk is voor de uitgaven ook verantwoordelijk is voor de     inkomsten. De basis hiervan wordt gevormd door de meest     democratische van de belastingen: de personenbelasting. Tevens     moeten de deelstaten bevoegd worden voor de vennootschapsbelasting.  -   substantiële delen van het veiligheids- en justitiebeleid.  -   de huurwetgeving.  -   de mobiliteit, inbegrepen de regionale spoorinfrastructuur en de     exploitatie ervan. Tevens wordt hen medebeslissingsrecht gegeven in     het spoorinvesteringsprogramma en in de exploitatie van de     hoofdinfrastructuur.  -   het volledige wetenschapsbeleid.  -   aspecten van de verkeersreglementering.  -   het Fonds voor Collectieve Uitrustingen en Diensten.  -   het Rampenfonds want in het kader van overstromingen hebben vooral     de Gewesten instrumenten om een waterbeleid te voeren (via onder     andere vergunningen, kwaliteit van dijken, ruimtelijke ordening,     investeringen in infrastructuur):  -   De Gewesten zorgen voor een basisverzekering voor iedereen.  -   De Gewesten richten zelf een Rampenfonds voor overstromingsschade op     en/ of dragen een deel van het risico over aan privéverzekeraars via     een aanbesteding.  -   De bevolking kan in die context een aanvullende     natuurrampenverzekering nemen onder andere om de schade door     aardbevingen, aardverschuivingen enz. te dekken. Die verzekering kan     ook de overstromingsdekking waarvoor het Gewest instaat, aanvullen.  Brussel krijgt vanwege zijn opdracht als tweetalig gebied en hoofdstad van Vlaanderen, België en Europa een aangepast statuut waarbij de autonomie m.b.t. de lokale materies behouden blijft en zijn hoofdstedelijke rol verder wordt uitgebouwd. De bevoegdheid van de twee deelstaten strekt zich uit over Brussel, waar eigen instellingen opdrachten kunnen vervullen voor de deelstaten. Die instellingen fungeren ook als instrumenten van ontmoeting en samenwerking, geënt op de specificiteit van Brussel. De gelijke behandeling van alle Vlamingen van binnen of buiten Brussel en van de andere Brusselaars die dit wensen, is hierbij het uitgangspunt.  Een sterk Vlaams beleid voor de Vlaamse rand rond Brussel: meer aandacht voor de Vlaamse rand en voor de faciliteitengemeenten; splitsing van het kiesarrondissement Brussel-Halle-Vilvoorde, met een gewaarborgde vertegenwoordiging van de Vlamingen in het kiesarrondissement; een aangepast en specifiek huisvestingsbeleid zodat er in de rand betaalbare woningen zijn voor iedereen; een degelijk onthaal – en communicatiebeleid ten aanzien van de anderstaligen, eerbied voor het Nederlandstalig karakter van de Rand, in rechte en in feiten.  Een leefbare luchthaven:  -   Een luchthaven zonder hinder bestaat niet. Men moet wel in normen     omschrijven wat onaanvaardbare hinder is. Onafhankelijke instanties     dienen regelmatig te rapporteren over geluidsmetingen en die te     confronteren met de metingen van Aminal en het Brussels Gewest.     Isolatie heeft enkel zin in de onmiddellijke omgeving van de     luchthaven.  -   Voor het opstijgen is spreiding door uitwaaiering de beste     oplossing. Niet alleen het pieklawaai van één vliegtuig maar ook de     frequentie speelt een rol.  -   Vlaanderen en Brussel moeten geharmoniseerde normen vastleggen. De     hinder van de luchthaven dient maximaal over de regio te worden     verspreid waarbij het principe van de concentratie wordt vervangen     door het principe van de spreiding rekening houdend met de     veiligheid en de weersomstandigheden.  -   Inzake dagvluchten dient men terug te keren naar de situatie van     vóór het luchthavenakkoord van 2000.  -   Er moet worden gestreefd naar een realistisch schema van beperking     van het aantal nachtvluchten, het weren van de meest lawaaierige     vliegtuigen, het maximaal geluidsvrij maken van de nacht tijdens de     weekends. Er moeten nieuwe geluidsnormen komen op basis van een     gezondheids- en milieueffectenrapportering.  -   Het overlegmechanisme inzake buitenlands beleid moet worden     versterkt en verdiept, opdat de deelstaten rechtstreeks aanwezig     kunnen zijn en mee het buitenlands en Europees beleid kunnen sturen.     Er moet een confederaal orgaan van deelstaat-ambtenaren komen die     gezamenlijk de standpunten voorbereiden met een alternerende     vertegenwoordiging van de confederatie door een Vlaamse resp. Waalse     minister.  EEN SOCIAAL EUROPA.   -   CD&V pleit voor verbondenheid en solidariteit, ook in Europa. Daarom     is CD&V voorstander van een prominente plaats voor het sociale luik     in de toekomstige Europese verdragsteksten. De Europese burgers zijn     immers vooral geïnteresseerd in een Europa dat hen sociale     bescherming garandeert en streeft naar kwaliteitsvolle jobs.  -   Sociale vooruitgang, sociale bescherming en kwalitatieve jobs zijn     voor CD&V aangelegenheden waarin zowel de Europese Unie als de     nationale lidstaten een bevoegdheid hebben. Europa moet ervoor     zorgen dat landen van elkaar iets leren, dat landen geen maatregelen     nemen die negatieve gevolgen hebben voor de tewerkstelling of de     sociale bescherming in andere landen. De Unie dient erover te waken     dat geen concurrentievervalsing via vermindering van sociale     bescherming of sociale dumping plaatsvindt.  -   CD&V wil dat in de Europese verdragsteksten solidariteit, sociale     vrede en sociale rechtvaardigheid worden opgenomen als basiswaarden,     en dat als doelstellingen wordt ingeschreven dat Europa streeft naar     volledige en kwalitatieve werkgelegenheid, naar uitroeiing van     armoede, naar hoge sociale bescherming, hoge levenskwaliteit en naar     een sociaal gecorrigeerde markteconomie.  -   CD&V zal verdedigen dat in het sociale domein alle beslissingen met     gekwalificeerde meerderheid genomen moeten worden, zodat op alle     vlakken Europese minimumnormen mogelijk worden.  -   CD&V pleit voor de uitbouw van een Europese representatieve     democratie, waar niet alleen de Europese sociale partners via een     gestructureerd overleg, maar ook de civiele samenleving kunnen     deelnemen aan Europese besluitvorming.  EEN SLAGVAARDIGE EUROPESE UNIE.   -   Grondwettelijk verdrag. De bestaande verdragen moeten worden     vervangen door één grondwettelijk verdrag waarin de doelstellingen,     de beginselen, de algemene beleidslijnen en het institutioneel kader     van de Europese Unie op een zeer bevattelijke manier worden     verwoord, evenals de grondrechten van de burgers. Deze grondrechten     dienen juridisch afdwingbaar te zijn.  -   Bevoegdheidsverdeling. Er dient een meer doorzichtige verdeling te     worden ingevoerd van de bevoegdheden van de Europese Unie resp. de     lidstaten. Aan de Unie dienen maximale bevoegdheden te worden     toegewezen voor alle gevallen waar een Europese benadering     duidelijke meerwaarde biedt ten opzichte van de nationale aanpak.     Voor constitutionele regio’s zoals Vlaanderen moet er anderzijds     ruimte komen om voor bepaalde beleidsdomeinen Europa op een     volwaardige wijze mee te besturen. Dat betekent o.m. dat het Comité     van de Regio’s erkend moet worden als volwaardige instelling van de     EU.  -   Het Europees Parlement dient versterkt te worden. Een minimale     vereiste bestaat erin dat het Europees Parlement het     beslissingsrecht met de Raad van Ministers deelt voor het geheel van     de Europese wetgeving.  -   De communautaire methode moet geleidelijk worden versterkt tot de     toepassing ervan algemeen is, ten koste van de louter     intergouvernementele benadering. Dringende vooruitgang moet in dat     verband worden geboekt op het gebied van b.v. de strijd tegen de     georganiseerde misdaad en dat van het asiel- en immigratiebeleid,     evenals de strijd tegen het internationaal terrorisme en de uitbouw     van een Europese defensiecapaciteit.  -   De Commissie moet worden versterkt. Haar exclusief initiatiefrecht     op gebied van wetgeving dient gehandhaafd te blijven waar het     bestaat, en uitgebreid waar het kan. Zij moet omwille van de     besluitvaardigheid uit een beperkt aantal leden bestaan. Zij dient     versterkt te worden in haar democratische legitimiteit – iets wat     ook weerspiegeld moet worden in de procedures waarmee de voorzitter     en de overige leden worden benoemd. De coördinatie tussen de     Commissie en de Raad van Ministers dient versterkt te worden.  -   De Europese Raad moet in zijn oorspronkelijke functie – het bepalen     van strategische oriëntaties en het geven van beleidsimpulsen –     worden geherwaardeerd. Om de Europese Raad te laten voorzitten door     de voorzitter van de Commissie zijn de geesten nog niet voldoende     gerijpt, maar op termijn moet dit haalbaar zijn. Een beter     alternatief voor het huidige systeem van roterend voorzitterschap     werd tot op vandaag niet voorgesteld.  -   De werking van de Raad van Ministers dient versoepeld en     gerationaliseerd te worden. Er moet in de Raad een duidelijk     onderscheid komen tussen de wetgevende en andere functies, en op     wetgevend gebied dient de meerderheidsbeslissing veralgemeend te     worden (behalve voor wijzigingen van het grondwettelijk verdrag). Er     moet ook een aparte Raad van Ministers komen die uitsluitend belast     is met de coördinatie van de werkzaamheden van de gespecialiseerde     Raden en de voorbereiding van de vergaderingen van de Europese Raad.  -   Naast institutionele hervormingen dringen zich ter versterking van     het democratisch karakter van de Unie ook maatregelen op die     rechtstreeks de betrokkenheid van de burger vergroten. Er moet     worden gestreefd naar de ontwikkeling van een Europees middenveld en     naar een grotere betrokkenheid van de niet-gouvernementele     organisaties bij het overleg dat de Europese besluitvorming     voorafgaat.  -   Alle Europese burgers moeten zich ook qua taalgebruik thuis kunnen     voelen in Europa. De regeling van het taalgebruik in de Europese     instellingen speelt daarbij een cruciale rol en wordt meer dan ooit     een belangrijke zaak in het licht van de uitbreiding van de Europese     Unie en de overeenkomstige toename van het aantal talen.  -   De EU moet juridisch worden gewapend om beter een eigen rol te     kunnen spelen in de wereld. Het is in dit verband van groot belang     dat zij eigen rechtspersoonlijkheid bezit, zodat de EU zich als     rechtspersoon internationaal kan verbinden en b.v. kan toetreden tot     het Europees Verdrag voor de Rechten van de Mens. Bovendien moet     ernaar gestreefd worden dat de EU als zodanig vertegenwoordigd is in     de VN en de NAVO, en zetelt in de Veiligheidsraad van de VN.  2.5.6 DENK GLOBAAL, HANDEL LOKAAL.  Een belangrijk deel van de wereld stelt het niet goed. 1,3 miljard mensen leven in extreme armoede. 1,2 miljard mensen hebben geen toegang tot drinkbaar water. Elke dag sterven 30.000 kinderen aan de gevolgen van te vermijden ziektes. In Sub- Saharaans Afrika zijn 186 miljoen mensen – of 34 % van de totale Afrikaanse bevolking – permanent en ernstig ondervoed. Honderdduizenden mensen zijn op de vlucht voor interne conflicten.  DE ANALYSE VAN BLAUWROODGROEN.  ONBEHOORLIJK BESTUUR.   Onbehoorlijk bestuur loopt als een rode draad door vier jaar blauwroodgroen beleid inzake ontwikkelingssamenwerking. Het was een punctueel project zonder een globale visie. Ondanks het feit dat de vorige regering een totaal nieuw kader voor ontwikkelingssamenwerking ter beschikking had gesteld, maakte staatssecretaris Boutmans daar toch amper of geen gebruik van. De BTC (Belgisch Technische Coöperatie) komt niet op kruissnelheid bij gebrek aan de concretisering van de bestaande wetgeving. De speurtocht naar een derde manager op vier jaar werking van de BTC, het ontbreken van de analytische boekhouding, zwakke realisatiecijfers en het ontbreken van strategienota’s wijzen op een onsamenhangend beleid en een gebrek aan visie. Kortom, een voorbeeld van onbehoorlijk bestuur. Ook inzake de Bijzondere Evaluator kan men de staatssecretaris niet alleen een gebrek aan respect voor het parlementair controlerecht maar ook onbehoorlijk bestuur aanwrijven. De Belgische nalatigheid inzake de ratificatie van de protocollen bij het EU-ACP-verdrag brengt onze Europese partners danig in de verlegenheid. Andermaal een voorbeeld van onbehoorlijk bestuur.  BELOFTEN BLIJVEN SCHULD.   De meeste beloften van de blauwroodgroene regering inzake ontwikkelingssamenwerking bleven inhoudsloos. In werkelijkheid diende ze enkel om het onbehoorlijk bestuur te maskeren. Een substantiële verhoging van het budget ontwikkelingssamenwerking bleef in een periode van hoogconjunctuur uit. Indien de voorziene bedragen in de begroting 2002 en 2003 werkelijk worden uitgegeven, dan zal het budget gestegen zijn tot 0,41 %, met andere woorden nog steeds beneden het niveau van 1992, toen het budget 0,42 % van het BBP bedroeg. De omzetting in concreet beleid van de zogenaamde Millenniumdoelstellingen, dat zijn concrete doelstellingen die moeten bijdragen tot de uitroeiing van de meest extreme vormen van armoede, is onder blauwroodgroen dode letter gebleven. Nochtans hebben alle leden van de Verenigde Naties zich ertoe verbonden om die doelstellingen vóór 2015 te realiseren en sloot de wet op de Belgische Internationale Samenwerking die onder de vorige regering totstandgekomen is, perfect aan bij die doelstellingen. De wettelijke verankering van de 0,7 %-norm in de begroting van ontwikkelingssamenwerking dient in feite om het falen van staatssecretaris Boutmans toe te dekken. Men schuift andermaal de inspanningen naar de volgende regering door: ‘belofte van de huidige regering maakt schuld voor de volgende regering.’ De globalisten en de andersglobalisten vonden bij de Belgische regeringsleider geen echt gehoor ondanks zijn charmeoffensief. Finaal bleek dat zijn verhaal over de globalisering neerkomt op meer vrijhandel, zonder de minste consideratie voor de zwakke positie van de derde wereld in de internationale handelsrelaties. Het blinde geloof in de vrije markt steekt op wereldniveau opnieuw de kop op.  HET STANDPUNT VAN CD&V.  CD&V pleit uitdrukkelijk voor een nieuwe dynamiek en bezieling inzake de Noord-Zuidsamenwerking, waarbij ons land zijn volle verantwoordelijkheid opneemt in de bestrijding van armoede en voor een meer rechtvaardige verdeling van de welvaart in deze wereld. In deze globaliserende wereld wil CD&V aan alle mensen – in Noord en Zuid – zekerheid bieden en hun meest fundamentele rechten waarborgen. Dat is niet alleen waardevol en noodzakelijk vanuit moreel en humanitair oogpunt, maar ook omdat die menselijke zekerheid de meeste waarborgen biedt op wereldvrede en stabiliteit. Het doel is het sociaal kapitaal op lokaal vlak uit te bouwen waardoor mensen voldoende maatschappelijke zekerheid kan worden geboden. Dat betekent dat gestreefd moet worden naar de realisatie van democratische instellingen en behoorlijk bestuur, van de uitbouw van de sociale sectoren (zoals basisgezondheidszorg en onderwijs) en de sociale bescherming, en van de bevordering van de tewerkstelling en het lokaal ondernemerschap. Internationale handel is een win-win-situatie voor de deelnemende landen. Maar we mogen niet uit het oog verliezen dat die handel gepaard gaat met winnaars en verliezers, zowel hier als in de derde wereld. Daarom zijn en blijven lokale instellingen zoals een goed werkende sociale zekerheid of een georganiseerd middenveld, noodzakelijk zowel hier als in landen die zich openstellen voor internationale handel. Die lokale instellingen (met een couleur locale) moeten er precies voor zorgen dat de verliezers van de globalisering niet aan hun lot worden overgelaten. Daarom moeten de industrielanden hun beloftes nakomen inzake schuldverlichting en schuldkwijtschelding en openbare ontwikkelingshulp. Pas dan kunnen ontwikkelingslanden prioritair aandacht besteden aan de versterking van hun overheidsinstellingen en aan behoorlijk bestuur, aan de ontwikkeling van hun sociale sectoren (onderwijs, gezondheid,…), aan bevordering van tewerkstelling die beantwoordt aan de internationaal erkende sociale normen en aan de uitbouw van sociale bescherming. Het gevaar is anders reëel dat ontwikkelingslanden door onder meer hun zwak economisch groeipotentieel, hun moeilijkheden om hun producten te commercialiseren, het ontbreken van regionale markten, de handelsbarrières, de afwezigheid van sociale bescherming of de beperkte capaciteit van de overheidsinstellingen nooit in de heilzame spiraal van goed werkende lokale instellingen en een groeiende economie terechtkomen en aldus de verliezers worden van de globalisering. Daarom moeten we vermijden dat we in protectionisme vervallen. We kunnen import van goederen en diensten dan ook alleen maar weigeren wanneer niet voldaan is aan basiscriteria die in elk land ingevoerd kunnen worden ongeacht het welvaartspeil. Voor een vrijmaking van handel in sommige diensten is meer voorzichtigheid geboden. Want nutsvoorzieningen en publieke diensten zoals basismobiliteit, water, financiële dienstverlening, onderwijs, gezondheidszorg, veiligheid, cultuur en sociale zekerheid zijn onmisbaar voor de samenleving en voor de sociale samenhang tussen mensen. Toegang tot die diensten is medebepalend voor de aansluiting van mensen op de samenleving. Vooral voor mensen met weinig kansen is een verzekerde toegang tot die diensten van zeer groot belang. Die diensten mogen niet aan een blinde marktwerking worden overgeleverd. Zij moeten minstens binnen een geregisseerde markt worden aangeboden. Zonder strikte regels, zonder zichtbare hand, zou een publieke dienstverlening met twee snelheden ontstaan of zou de toegankelijkheid wegens economische argumenten worden beperkt. In het kader van het GATS (General Agreement on Trade in Services) mogen we dan ook de hefbomen die ons toelaten om zelf te bepalen hoe we onze samenleving gestalte geven, niet uit handen geven. Het bestaan van globale collectieve goederen, denk aan vrede, milieu of humanitaire hulp, vereisen tenslotte een internationaal toezicht en internationale regels. Het huidige tekort aan internationale organisaties die gecoördineerd optreden en die afdwingbare regels kunnen opleggen, moet weggewerkt worden. De organisaties die dat nu wel kunnen, opereren op financiële en commerciële domeinen (IMF, WTO) en spelen hun rol niet adequaat in een sociale marktordening op wereldvlak.  CD&V MAAKT WERK VAN:   DE MILLENNIUMDOELSTELLINGEN VAN DE VN EN DE BESTRIJDING VAN DE EXTREME ARMOEDE.  -   Alle beleidsniveaus moeten een substantiële bijdrage leveren om op     korte termijn de 0,7 %-norm te behalen. Via een concreet stappenplan     moet die 0,7 % norm hard gemaakt worden.  -   De overheid moet bij de Europese Unie en de internationale     instellingen de invoering van de Spahn-taks bepleiten.  -   Bijkomende inspanningen worden gedaan inzake schuldverlichting en     schuldkwijtschelding.  RECHTVAARDIGE HANDELSVOORWAARDEN.   -   Europa moet streven naar eerlijke in plaats van vrije handel voor     landbouwproducten.  -   Ontwikkelingslanden moeten mogelijkheden krijgen om hun eigen     duurzame landbouw- en voedselproductie te beschermen. Landbouwers in     ontwikkelingslanden worden pas geholpen wanneer zij zelf eerlijke     prijzen krijgen voor hun producten en niet met dumpingpraktijken     geconfronteerd worden.  -   Producten uit ontwikkelingslanden moeten een betere toegang krijgen     tot de markten van de rijkere landen.  -   Het versterken van de onderhandelingspositie van de     ontwikkelingslanden in internationale organisaties (o.m. de     Wereldhandelsorganisatie) en de democratisering van deze     instellingen.  -   De toegang tot levensnoodzakelijke geneesmiddelen tegen betaalbare     prijzen voor ontwikkelingslanden ter bestrijding van ziekten zoals     AIDS, malaria, tuberculose.  -   Bijkomende steun aan het grondstoffendiversificatiefonds van UNCTAD.  -   Het afdwingbaar en sanctioneerbaar maken – binnen de internationale     rechtsorde – van economische richtlijnen in conflictgebieden.  -   Het bestrijden van de financiële criminaliteit (witwasoperaties en     belastingparadijzen).  -   Het promoten van de fair-trade-producten o.m door een gunstige     fiscale behandeling en door de accijnzen op koffie te storten in een     ‘koffiefonds’. In het kader van de campagne schone kleren vragen we     de gemeenten rekening te houden met sociale normen bij de aankoop     van werkkledij voor hun gemeentepersoneel.  -   In het mondiale voedselproductiebeleid moet er meer aandacht komen     voor de vrouwen in de derde wereld, die er de facto de voornaamste     voedselproducenten zijn.  -   De GATS-onderhandelingen mogen er niet toe leiden dat     maatschappelijk belangrijk geachte diensten als gezondheidszorg en     onderwijs overgeleverd worden aan een blinde, niet-gereguleerde     vrije marktwerking.  EEN DEMOCRATISCHE WERELDORDE EN VREDESOPBOUW.   Ons land dient een actieve bijdrage te leveren aan meer vrede en conflictpreventie. Als klein land moeten en kunnen wij op dat vlak een voortrekkers- en innoverende rol spelen. Dat impliceert dat we onze deskundigheid terzake, vooral in Centraal- Afrika, veilig stellen en voort uitbouwen. Bovendien is de CD&V ervan overtuigd dat een sterkere betrokkenheid van de ontwikkelingslanden bij de internationale – politieke en economische – besluitvorming zal bijdragen aan vrede en stabiliteit in de wereld. In dat kader bepleit de CD&V ondermeer de volgende beleidsinitiatieven:  -   de oprichting van een onafhankelijk en autonoom vredesinstituut dat,     door samenwerking met bestaande onderzoeksinstellingen,     onafhankelijk wetenschappelijk onderzoek verricht en het parlement     terzake adviseert.  -   ons land dient een voortrekkersrol te spelen inzake ontwapening,     vooral inzake de verspreiding van lichte wapens.  -   het ondersteunen van initiatieven inzake conflictpreventie, vooral     deze die uitgaan van de middenveldorganisaties in de     conflictgebieden.  -   op Europees en internationaal niveau de democratisering van de     Wereldhandelsorganisatie bepleiten.  -   aandringen op de democratisering van de internationale financiële     instellingen, Internationaal Muntfonds en Wereldbank.  -   de Belgische vertegenwoordiging bij de Wereldbank en de regionale     ontwikkelingsbanken moet waargenomen worden door het regeringslid     bevoegd voor Internationale Samenwerking.  3. STEMOPROEP.  Onze samenleving heeft nood aan mensen die samen, vanuit gedeelde waarden, initiatief nemen. Een betrokken samenleving is de beste garantie tegen de onzekerheid. De samenleving heeft ook recht op een betrouwbare en samenhangende regering. Een betrouwbare overheid moet zelf het goede voorbeeld geven. CD&V wil breken met een ploeg van ruziemakende ministers die de problemen niet aanpakken. Wij willen realisaties in plaats van beloftes, daden in plaats van woorden. Wij willen opnieuw een moedig economisch beleid waarin ondernemen en werk verschaffen centraal staan, in overleg met de sociale partners. Wij willen breken met een gedoogbeleid op vele vlakken. De blauwroodgroene meerderheid wil gewoon verder besturen. De kiezer zal beslissen. Hij/ zij zal het laatste woord hebben. U, beste Vlamingen, hebt de politieke toekomst van België in handen. De voorbije regeerperiode blonk uit door de wil om alles en nog wat te veranderen. De politiek kwam in de greep van een blind voluntarisme dat alles, ook het goede dat door anderen was gerealiseerd, wilde wijzigen. De liberaal Guy Verhofstadt was de voorman van een beleidscultuur die beleid reduceerde tot communicatie en politiek terugbracht tot een overtrokken geloof in het individu. Hij draagt de volle verantwoordelijkheid voor het gebrek aan politieke daadkracht van deze regering. De Vlamingen verdienen beter. Het is tijd voor verandering. Het is tijd dat ons land weer bestuurskrachtig en betrouwbaar wordt geregeerd door een hechte ploeg. Dat is het aanbod dat wij u doen. Met CD&V wordt het anders. Wij rekenen op u.
