Áfram Ísland
Stjórnmálaályktun
Miklar breytingar hafa orðið á íslensku þjóðfélagi á undanförnum árum.
Þær hafa leitt til hagsældar og bætt lífskjör hér á landi langt umfram það sem gerst hefur í nálægum löndum.
Umgjörð atvinnulífsins er nú almennari en áður, starfsskilyrði þess betri, skattar almennings og fyrirtækja hafa lækkað og svigrúm til athafna því meira nú en áður.
Jafnframt hefur tekist að treysta forsendur velferðarkerfisins með öflugara atvinnulífi á grundvelli stöðugleika í efnahagsmálum.
Þannig hefur verið lagður grundvöllur að betri kjörum aldraðra og öryrkja,
jafnframt því sem framlög til heilbrigðismála, menntunar og rannsókna hafa verið aukin.
Stöðugt verðlag – lækkandi vextir
Á skömmum tíma hefur tekist að útrýma viðskiptahalla sem hér hafði verið um nokkurra ára skeið.
Gagnstætt hrakspám þá varð sú aðlögun án erfiðleika.
Jafnframt hefur verðbólgan lækkað mjög hratt og margar vörutegundir lækkað svo um munar.
Þetta er afleiðing af þeirri stefnumörkun sem unnið hefur verið eftir að undanförnu.
Þrátt fyrir þessa lækkun verðlags eru vextir hér á landi enn of háir og tvímælalaust forsendur við núverandi aðstæður til að þeir geti lækkað enn.
Eðlilegt er að Seðlabanki Íslands beiti stjórntækjum sínum til þess að stuðla að frekari vaxtalækkun.
Gengi íslensku krónunnar ræðst nú ekki af ákvörðunum stjórnmálamanna heldur á frjálsum gjaldeyrismarkaði.
Því ber að nýta tæki hins frjálsa markaðar til að hafa áhrif á raungengi íslensku krónunnar
en hið tímabundna háa raungengi er farið að hafa íþyngjandi áhrif á útflutningsgreinarnar.
Vaxtalækkun nú myndi tvímælalaust stuðla að raungengislækkun og efla atvinnulífið frekar.
Vegna markvissrar stjórnar ríkisfjármála undir forystu Sjálfstæðisflokksins hefur ríkissjóður verið rekinn með myndarlegum afgangi.
Á þessum tíma hafa skuldir ríkissjóðs lækkað.
Ríkið hefur ekki sótt inn á innlendan lánamarkað og hefur þannig myndað svigrúm til þeirrar vaxtalækkunar sem þegar hefur orðið.
Stórlækkuð vaxtabyrði ríkissjóðs hefur og gefið færi á útgjaldaaukningu til velferðarmála
og nauðsynlegra framkvæmda,
jafnframt því að lækka skatta hjá almenningi og fyrirtækjum.
Með þeim kjarasamningum sem nú gilda í landinu hefur verið lagður grunnur að áframhaldandi lífskjarasókn, án þess að stöðugleika sé ógnað.
Þetta tókst meðal annars vegna þess að svigrúm atvinnulífsins var aukið með ívilnandi aðgerðum hins opinbera.
Þannig er augljóst hvernig skattalækkanir til fyrirtækja hafa í raun ratað ofan í launaumslög almennings í landinu.
Öflug sókn í atvinnumálum
Atvinnulífið á Íslandi hefur sótt fram á mörgum sviðum, m.a. erlendis.
Þetta er ekki síst afrakstur af lagabreytingum sem gerðar hafa verið og hafa auðveldað slíka útrás.
Þetta hefur þegar skapað fjölmörgum Íslendingum ný störf og gert ungu og velmenntuðu fólki kleift að hverfa til starfa í íslensku atvinnulífi að lokinni menntun.
Mjög mikilvægt er að þessi starfsemi geti haldið áfram.
Forsendan er stöðugt efnahagslíf og jákvætt rekstrarumhverfi.
Sjávarútvegurinn mun um ókomin ár verða meginstoð íslensks efnahagslífs og þarf því að vera rekinn á grundvelli ítrustu hagkvæmni og með virðingu fyrir auðlindinni.
Atvinnugreinin má ekki bera þungar byrðar af sérstakri skattheimtu.
Sú niðurstaða sem fengin er með innheimtu hóflegs veiðigjalds er vel viðunandi fyrir atvinnugreinina
og hefur haft í för með sér meiri sátt að þessu leyti um nýtingu helstu náttúruauðlindar okkar.
Þetta skiptir miklu máli, enda hefur óvissa um starfsumhverfi atvinnugreinar alltaf neikvæð áhrif í för með sér.
Afar þýðingarmikið er að áfram verði stuðlað að uppbyggingu atvinnulífs á landsbyggðinni.
Stuðningur við það er nú meiri en nokkru sinni áður og möguleikar til nýsköpunar atvinnulífsins um land allt meiri, bæði vegna beinna stuðningsaðgerða og með breytingum á skattalegu umhverfi fyrirtækjanna.
Framundan eru þýðingarmiklar stóriðjuframkvæmdir á Austfjörðum og á Grundartanga sem munu bæta lífskjör, auka útflutningstekjur, skjóta nýjum og styrkari stoðum undir atvinnustarfsemina í landinu og efla byggðina.
Það er sérstakt fagnaðarefni.
Öflug stóriðja sem byggist á nýtingu innlendrar, vistvænnar orku,
sem er framleidd í góðri sátt við umhverfið,
verður snar þáttur í atvinnuuppbyggingu okkar á næstu árum.
Sú fjárfesting í stóriðju og virkjunum sem nú er að hefjast að nýju er í samræmi við þá stefnumótun.
Ferðaþjónustan hefur gengið í gegnum erfiða tíma.
Með markvissu og samstilltu átaki aðila í greininni og ríkisvaldsins hefur markaðssókn utanlands og innan verið stórefld.
Það átak hefur tryggt stöðu ferðaþjónustunnar á sama tíma og mjög hefur slegið í bakseglin víða erlendis.
Ástæða er til að vekja athygli á að vöxtur í ferðaþjónustu hefur ekki síst orðið utan höfuðborgarsvæðisins.
Menningarlíf er vaxandi atvinnugrein og þarf athygli og stuðning stjórnvalda.
Innlend kjötframleiðsla er í miklum vanda stödd.
Sá tekjusamdráttur sem orðið hefur, einkum í sauðfjárrækt er áhyggjuefni.
Brýnt er að endurskoða sauðfjársamningsins með það að markmiði að treysta afkomu og samkeppnishæfni bænda.
Fagna ber aukinni áherslu á nýjar búgreinar sem geta rennt styrkari stoðum undir íslenskan landbúnað og búsetu í dreifbýli.
Lækkun skatta og minni ríkisumsvif
Rekstrarumhverfi atvinnulífsins hér á landi hefur á undanförnum árum breyst mjög til batnaðar, þ.á m. með lækkun skatta og annarra opinberra gjalda.
Þetta er án efa ein helsta ástæða þess að lífskjör hafa batnað svo mjög sem raun ber vitni.
Forsenda þessara ákvarðana hefur verið markviss stjórn ríkisfjármála undir forystu Sjálfstæðisflokksins.
Þegar hafa verið stigin ýmis skref til lækkunar á sköttum almennings, svo sem með helmingslækkun á eignarsköttum og sérstakri lækkun fasteignaskatta utan höfuðborgarsvæðisins.
Þá hefur hinn sérstaki tekjuskattur einstaklinga verið lækkaður.
Skattlagning húsaleigubóta var afnumin
og persónuafsláttur er nú að fullu millifæranlegur á milli hjóna og sambúðarfólks.
Enn þarf að halda áfram á þessari braut.
Tekjuskattur verði lækkaður um 4% á kjörtímabilinu og eignarskattur afnuminn.
Lækka ber um helming virðisaukaskatt á matvörum, bókum, húshitun, rafmagni og öðru því sem er í lægra virðisaukaskattsþrepi.
Skattþrepin í erfðafjárskatti verði lækkuð um helming.
Skattfrelsi vegna viðbótarframlags í lífeyrissjóði verði aukið.
Þessar skattalækkanir leiða til aukins svigrúms almennings og betri kjara heimilanna í landinu, einkum þeirra tekjulægstu.
Sérstaklega ber að fagna þeim áföngum sem náðst hafa við einkavæðingu ríkisfyrirtækja.
Bankar eru ekki lengur í eigu ríkisins og ýmis fleiri skref hafa verið stigin á þessum sviðum sem leiða munu til lækkandi kostnaðar í atvinnulífinu, aukinnar samkeppni og þar með lægra vöruverðs.
Jafnframt hafa verið treystar forsendur samkeppni á nýjum en mikilvægum sviðum,
svo sem fjarskiptum.
Eðlilegt er að stefnt sé að einkavæðingu Landssímans.
Það fjármagn sem fæst fyrir þessar eignir verði notað til lækkunar á skuldum ríkisins
og til sérstakra aðgerða við uppbyggingu á grunngerð samfélagsins, vega og fjarskiptakerfis, um land allt.
Þannig nýtist það fjármagn sem bundið hefur verið í eigum ríkisins í samkeppnisrekstri til þess að efla byggð
og treysta forsendur velferðarríkisins.
Bætt velferðarkerfi – sókn í menntamálum
Heilbrigðisþjónusta og öflugt velferðarkerfi eru einn af grunnþáttum nútímasamfélags.
Sjálfstæðisflokkurinn vill standa vörð um velferðar- og heilbrigðiskerfið
og tryggja aðgengi allra Íslendinga að góðri heilbrigðisþjónustu.
Ríkisvaldið á að bera ábyrgð á fjármögnun heilbrigðisþjónustunnar.
Auka þarf samstarf opinberra aðila og einkaaðila um rekstur einstakra þátta heilbrigðisþjónustunnar með það að markmiði að bæta þjónustu og draga úr kostnaði.
Reynsla okkar af slíku hefur verið góð hingað til.
Nauðsynlegt er að verja fjármunum sem best, bæta þjónustu og mæta þörfum almennings.
Í því sambandi er eðlilegt að kostir einkareksturs séu nýttir í heilbrigðisþjónustu þar sem við á eins og á öðrum sviðum.
Tekist hefur að bæta kjör lífeyrisþega verulega á undanförnum árum og bætur almannatrygginga hafa hækkað meira en nokkru sinni fyrr.
Sérstaklega ber að fagna samkomulagi milli ríkisins og landssambands eldri borgara um auknar lífeyrisgreiðslur
og uppbyggingu nauðsynlegrar þjónustu fyrir eldra fólk í landinu.
Ennfremur nýju samkomulagi öryrkja og ríkisvaldsins, sem einkanlega kemur þeim til góða sem búa við örorku frá unga aldri.
Sjálfstæðisflokkurinn vill standa vörð um þessa þjónustu og efla hana.
Íslenska lífeyriskerfið er eitt hið öflugasta í heiminum.
Áfram ber að vinna að frekari einföldun á almannatryggingakerfinu og skoða samspil þess við skattkerfið og lífeyrissjóðakerfið.
Á Evrópuári fatlaðra hvetur landsfundurinn til aukinnar umræðu og úrræða í atvinnumálum fatlaðra.
Sjálfstæðisflokkurinn vill auka jafnrétti kynjanna.
Hin nýju lög um foreldra og fæðingarorlof eru liður í þeirri viðleitni.
Áfram þarf að hvetja konur og karla til þátttöku í stjórnmálum, atvinnulífi og opinberri þjónustu og nýta þannig fjölþætta reynslu þeirra til mikilvægra verkefna.
Undir forystu Sjálfstæðisflokksins hefur menntakerfið tekið miklum framförum.
Heildstæð löggjöf hefur verið sett um öll skólastig, fjárveitingar til málaflokksins hafa verið auknar,
jafnframt bættum kjörum og aukinni menntun kennara.
Miklar framfarir hafa orðið í menntamálum á Íslandi.
Sérstakt ánægjuefni er hversu vel hefur tekist að efla menntun utan höfuðborgarsvæðisins með áherslu á uppbyggingu framhaldsskóla og fjarnáms á framhaldsskólastigi.
Afnám hverfaskiptingar framhaldsskóla hefur leitt til meiri samkeppni um nemendur.
Átta háskólar eru reknir í landinu, þar af eru þrír háskólar nú starfandi á landsbyggðinni.
Fjöldi fólks stundar nú fjarnám á háskólastigi.
Leikskólinn hefur verið skilgreindur sem fyrsta skólastigið.
Vinna þarf að frekari valddreifingu og fjölbreytni í grunnskólum
og brýnt er að stytta framhaldsskólanám sem fyrst.
Sjálfstæðisflokkurinn hefur haft forystu um uppbyggingu einkarekinna skóla á háskólastigi.
Fagnaðarefni er árangur sem þeir hafa náð.
Mjög brýnt er að við lagasetningu verði tryggð fjölbreytni í framboði háskólanáms hér á landi.
Sjálfstæðisflokkurinn leggur áherslu á að treysta íslenskt atvinnulíf með aukinni áherslu á markvissar vísindarannsóknir og tækniþróun í landinu.
EES-samningurinn tryggir markaðsaðgang
Samningurinn um hið Evrópska efnahagssvæði hefur tryggt íslensku atvinnulífi greiðan aðgang að helsta markaðssvæði í Evrópu.
Samstarf Íslendinga við Evrópusambandið hefur orðið nánara og víðtækara og gegnir EES-samningurinn þar lykilhlutverki.
Aðild að ESB myndi skerða fullveldi okkar,
svipta þjóðina forræði yfir helstu auðlindum sínum,
auka útgjöld ríkissjóðs,
efla skrifræði og auka þar með óhagkvæmni.
Sjálfstæðisflokkurinn telur því aðild að ESB ekki þjóna hagsmunum íslensku þjóðarinnar eins og málum er nú háttað.
Eðlilegt er að Ísland njóti áfram samskonar tollfríðinda og við höfum búið við í þeim ríkjum sem nú eru að ganga í Evrópusambandið.
Kröfugerð Evrópusambandsins á okkar hendur vegna endurskoðunar á samningnum um hið Evrópska efnahagssvæði er óskammfeilin og algjörlega án tilefnis.
Atlantshafsbandalagið – forsenda friðar
Hér eftir sem hingað til verður þátttaka Íslands í samstarfi vestrænna lýðræðisríkja innan Atlantshafsbandalagsins mikilvægasta stoðin í utanríkisstefnu okkar.
Við fögnum þeirri stækkun bandalagsins til austurs sem ákveðin hefur verið
og tryggja mun enn betur frið í Evrópu.
Standa ber dyggan vörð um samstarf Evrópu og Norður-Ameríku innan Atlantshafsbandalagsins þar sem Bandaríkin eru leiðandi afl.
Varnir og öryggi Íslands hvíla á varnarsamningnum við Bandaríkin, sem byggist á sameiginlegum hagsmunum þjóðanna.
Hryðjuverk og frelsun Íraks
Ísland hlýtur að taka fullan þátt í baráttu gegn hryðjuverkum og veita þá aðstoð og þann stuðning sem er nauðsynlegur af hálfu alþjóðasamfélagsins.
Sjálfstæðisflokkurinn harmar að til átaka hafi þurft að koma í Írak en áréttar að stríðið sem nú geisar í landinu er á ábyrgð stjórnvalda í Írak.
Sjálfstæðisflokkurinn lýsir yfir eindregnum stuðningi við þá stefnu ríkisstjórnarinnar að skipa Íslandi í hóp þeirra ríkja sem styðja frelsun Íraks.
Sjálfstæðisflokkurinn leggur áherslu á þá stefnumótun ríkisstjórnarinnar að Ísland taki með myndarlegum hætti þátt í uppbyggingarstarfi í Írak að átökum loknum.
Jafnframt leggur Sjálfstæðisflokkurinn áherslu á að stjórnvöld styðji alla raunhæfa friðarviðleitni fyrir botni Miðjarðarhafs.
Átak í byggða- og samgöngumálum
Sjálfstæðisflokkurinn vill skapa almenn og jöfn skilyrði fyrir uppbyggingu landsins alls.
Því fagnar landsfundur þeim aðgerðum sem gripið hefur verið til í því skyni að treysta forsendur byggðanna í landinu.
Þar vega að sjálfsögðu þyngst rekstrarskilyrði atvinnulífsins sem er þungamiðja búsetu á landsbyggðinni.
Stórátak í vegamálum á undanförnum árum hefur treyst stoðir búsetunnar víða um land.
Áfram þarf að vinna að uppbyggingu í samgöngumálum, enda bætir hún lífskjör í landinu öllu og tryggir búsetu.
Jafnframt þarf að tryggja aðgengi allra íbúa landsins að alhliða fjarskiptaþjónustu og sjónvarpsútsendingum á samkeppnishæfu verði.
Verkefni sveitarfélaga hafa á undanförnum árum aukist í kjölfar samninga ríkis og sveitarfélaga þar um.
Eðlilegt er að halda áfram á þeirri braut.
Nauðsynlegt er á hinn bóginn að treysta fjárhagsstöðu sveitarfélaga, ekki síst þar sem um byggðaröskun hefur verið að ræða og tekjur sveitarfélaga minnkað af þeim sökum.
Eitt verkefna framtíðarinnar er að vinna að því máli í samstarfi ríkis og sveitarfélaga.
Unnið hefur verið að margvíslegum jöfnunaraðgerðum, svo sem lækkun fasteignaskatta, síma- og húshitunarkostnaðar, jöfnun námskostnaðar og nýjum áherslum í menningarmálum til þess að styrkja forsendur byggðar í landinu.
Eðlilegt er að uppbygging opinberrar þjónustu eigi sér stað jafnt á landsbyggðinni sem á höfuðborgarsvæðinu.
Ný tækni á sviði fjarskipta og bættar samgöngur gera það að verkum að slíkt er nú betur gerlegt en nokkru sinni fyrr.
Áframhaldandi árangur
Íslenskt þjóðfélag stendur nú styrkari fótum en nokkru sinni fyrr.
Atvinnulífið er fjölbreyttara, tækifærin fleiri,
ríkisafskipti minni
og lífskjör betri en áður.
Ísland hefur á ótrúlega skömmum tíma orðið eitt af leiðandi ríkjum heims í efnahagslegu tilliti.
Lífskjör eru hér jafnari en víðast annars staðar.
Hinn góði efnahagslegi árangur sem náðst hefur á undanförnum árum er afrakstur þeirrar pólitísku stefnubreytingar sem Sjálfstæðisflokkurinn hefur haft forystu fyrir.
Þessi ávinningur er okkur öllum hvatning til að gera betur.
Sagan kennir okkur að hið efnahagslega umhverfi og hin pólitíska hugmyndafræði ráða mestu hvernig þjóðunum vegnar.
Reynsla síðustu aldar færði heim sanninn um að markaðsbúskapur,
frelsi einstaklingsins og virðing fyrir skoðunum skapar alhliða framfarir.
Við reisum því þjóðfélagsskipan okkar á slíkum grundvelli, í nafni umburðarlyndis, kristinna viðhorfa, hófsemi og réttlætisvitundar.
Slíkt hefur verið aðalsmerki íslenska þjóðfélagsins, sem við höfum tekið þátt í að móta.
Í anda þeirrar hugsjónar vill Sjálfstæðisflokkurinn byggja stefnumótun sína til framtíðar.
