A Cselekvő Nemzet ProgramjaKedves Olvasó!Soha ennyien nem dolgoztunk még együtt Magyarország jövőjén, idősek, fiatalok, férfiak, nők, munkavállalók, vállalkozók, vidékiek, gazdák, mérnökök, munkások, orvosok, tanárok, művészek, politikusok. Ennek az összefogásnak köszönhetően ez az első program, amely minden magyar ember problémáira kínál valamilyen megoldást, minden magyar életének jobbítását tűzi ki céljául.Büszke vagyok arra, hogy a közös munkának magam is részese lehettem.Ajánlom minden ember figyelmébe a magyar demokrácia 16 éves történetének első nemzetegyesítő programját. Ez az első program, amelynek megalkotásában három év alatt 3,2 millió honfitársunk vett részt a Nemzeti Petíció, a Nemzeti Konzultáció, a Gazdasági Konzultáció, a Budapest Fórum, az Országértékelő beszélgetések és az Országépítő találkozók alkalmával. Ez az első program, amit nem politikusok, hanem az emberek írtak.Egy nemzetegyesítő programhoz nemzeti kormányra van szükség, amely a magyarok szemével nézi a világot, a magyarok fejével gondolkodik, és a magyarok szívével érez.A nemzet programját ugyanúgy lehet megvalósítani, ahogy készült: az emberek bevonásával. Közösen a cselekvő nemzettel. A nemzeti kormány nem irányítani fogja az országot, hanem együttműködik a polgáraival.A nemzeti program megvalósításának alapja: elsőbbség az embereknek. Ezért újfajta politikát kell folytatnunk, amely mindenekelőtt az emberbe fektet be, mert arra a gondolatra épül, hogy értékeket csak emberi munkával, az emberi alkotóképesség erejével lehet teremteni.A nemzeti program lényege: siker és szolidaritás. A siker alapja a munka és az összefogás.Az emberekkel együtt, velük közösséget vállalva kell kormányoznunk. Ez azt jelenti, hogy egy kormány csak akkor sikeres, ha az emberek sikeresek és egyre jobban élnek. A nemzeti kormány tehát nem költ luxuskiadásokra, radikálisan csökkenti a kormányzás költségeit, elszántan kiáll a nemzeti érdekekért, minden elérhető uniós forrást kiharcol a magyarok számára, és a magyar gazdaság élénkítésével jelentős többletbevételt garantál az országnak.A Cselekvő Nemzet Programja megsokszorozza az ország erejét, értékeit és sikereit.Nagy tisztelettel és bizakodással kérem Önöket, ismerjék meg és támogassák szavazatukkal Magyarország első nemzetegyesítő programját.Hajrá, Magyarország! Hajrá, magyarok!Orbán Viktor
Munka
A biztos megélhetés garanciája
Mindennapos élettapasztalat: ha munka van, minden van – ha munka nincs, semmi sincs.
A munka ad értelmet és értéket az életnek, biztos megélhetést és gyarapodást a családnak.
Magyarországon azonban ma egyre kevesebben jutnak munkához.
A munkanélküliek száma már meghaladja a négyszázezret,
közel félmillióan a bizonytalan és nem adózó szürkegazdaságban keresik kenyerüket.
Szintén több százezren a létfenntartáshoz éppen csak elegendő önellátó tevékenységből élnek.
Nagyon sokan várnak tehát értelmes, tisztességesen megfizetett munkára, de annak hiányában segélyekből, szociális juttatásokból kénytelenek tengődni.
Ezért Magyarországon új, munkaalapú gazdaságpolitikára van szükség, amely biztosítja: aki dolgozni akar, az kenyérkereső munkához, munkahelyhez jut.
A létbiztonsághoz és a jóléthez, az egyéni és közös sikerhez nem a segélyen, hanem a becsületes, hasznos munkán keresztül vezet az út.
Új Széchenyi Terv
Megszorítás helyett növekedés
Kevesebb közteher, több támogatás a vállalkozásoknak.
A munkaalapú gazdaságpolitika megvalósítása érdekében 2007. január elsejével Új Széchenyi Tervet indítunk.
Az Új Széchenyi Terv négy fő pillére:
a munkaadók által fizetett adó- és járulékterhek radikális csökkentése,
-az infrastruktúra gyorsított fejlesztése,
a kis- és középvállalkozások feltőkésítése, és
a közvetlen munkahelyteremtő, foglalkoztatásbővítő programok.
Korszerű infrastruktúra.
Az uniós támogatás mintegy felét az infrastruktúra fejlesztésére fordítjuk.
Ez azonban önmagában nem oldja meg a magyar gazdaság gondjait, mert munkahelyteremtő hatása viszonylag csekély.
Az a program, amely egyedül csak az infrastruktúra fejlesztésében látja a kiutat – a foglalkoztatás stagnálása miatt –, óhatatlanul költségvetési megszorító csomaghoz vezet.
Több tőke a kis- és középvállalkozásoknak.
Az Új Széchenyi Tervben az uniós források közel egyharmadát a kis- és középvállalkozások feltőkésítésére
és közvetlen munkahelyteremtő programokra fordítjuk.
Az uniós támogatásokat tehát az Új Széchenyi Terv keretében beágyazzuk a munkaalapú gazdaságpolitikába.
Így az országot – megszorító csomagok helyett – olyan fejlődési útra vezetjük, ahol a növekedés egyben a munkahelyek számának jelentős bővülésével és széles rétegek megélhetésének javulásával jár.
Négy év alatt ötszázezer új munkahely
A jelenlegi gazdaságpolitikával a hazai munkahelyek számának gyarapodása, sőt még megőrzése is elérhetetlen álom.
A gazdasági növekedés döntő része ugyanis a hazánkba települt multinacionális cégek többletexportjából, valamint az adósságból finanszírozott állami nagyberuházásokból ered.
Közös jellemzőjük, hogy alig bővítik a foglalkoztatást.
A több mint két és fél millió embernek munkát adó kis- és középvállalkozások viszont főként a magas járulékterhek miatt nem tudják bővíteni munkahelyeiket.
Ezért Magyarországon olyan gazdaságpolitikai fordulatra van szükség, amely nemcsak a munkát állítja középpontba, hanem azokat is, akik tömegével képesek új munkahelyeket teremteni.
Ők a hazai kis- és középvállalkozások százezrei.
Harmadával csökkentjük a járulékterheket.
A vállalkozók csak akkor képesek érdemben bővíteni a munkahelyek számát, ha az állam nem vonja el túlzott mértékben megtermelt jövedelmeiket,
és nem terheli őket fölösleges adminisztrációval és bürokráciával.
Ezért 2006.július 1-étől a jelenlegi 29 százalékról 19 százalékra csökkentjük a munkát terhelő adót, a járulékterhek mértékét.
Ezzel önmagában mintegy kétszázezer új munkahely létrejöttét segítjük elő.
Támogatjuk a családbarát munkahelyek létrehozását.
A foglalkoztatás bővítésének jelentős, ma még kihasználatlan tartaléka a részmunkaidős foglalkoztatás és az otthonról végzett távmunka elterjesztése.
Előnyük, hogy a napi négy-hat órás munkaidő jól igazítható a gyermekes családok és az édesanyák időbeosztásához.
Adókedvezményekkel és központi támogatási programokkal elősegítjük a rugalmas foglalkoztatási formák gyors elterjedését, az uniós szinthez közelítését.
Kifehérítjük a szürkegazdaságot.
Jelentős munkaerő-tartalékot jelent a szürkegazdaság is.
Ma ugyanis az irreálisan nagy adó- és járulékterhek elől menekülve, a vállalkozók közül sokan a közterhek megfizetése nélkül is sok embert foglalkoztatnak.
Ezért a járulékterhek radikális csökkentésével elősegítjük a szürkegazdaság kifehérítését.
Közvetlen munkahelyteremtő programokat indítunk.
A következő kormányzati ciklusra jutó uniós támogatási források felhasználásával olyan programot indítunk el, amely közvetlenül támogatja az új munkahelyek létesítését.
A szakképzést a piaci igényekhez igazítjuk.
A munkahelyek bővítésének egyik akadálya a jól képzett, versenyképes tudással rendelkező szakemberek hiánya.
Ezért a szakmai-vállalkozói érdekképviseletekkel együttműködve olyan szakképzési rendszert alakítunk ki, amely alapvetően a vállalatoknál zajló gyakorlati képzésre épül, és ezt egészíti ki a szakképzési intézményekben folyó elméleti oktatás.
Célunk a teljes foglalkoztatottság.
Magyarországon a munkaképes korú, 15-64 éves korosztály valamivel több mint a fele, 57 százaléka áll munkaviszonyban.
Ahhoz, hogy utolérjük az unió 64 százalékos átlagos foglalkoztatottsági szintjét, majd Magyarországon - az Európai Unió lisszaboni stratégiájának célkitűzésével összhangban – megteremtsük a teljes foglalkoztatottságot, kereken ötszázezer új, többletmunkahely hiányzik.
Ez – a munkaerőpiac rugalmatlansága miatt – a jelenlegi több mint hétszázalékos munkanélküliségi ráta helyett mintegy háromszázalékos munkanélküliségi rátának felel meg.
Eurót 2010-ben!
Magyarország hosszú távú gazdaság- és társadalompolitikai céljaival összhangban 2010-ben lehetővé tesszük a közös európai fizetőeszköz bevezetését.
Állítsuk saját lábára a magyar gazdaságot!
Szolidáris gazdaságpolitika - védett vállalkozások.
Az állam alapvető feladata, hogy a magyar szolidaritás talaján állva gazdaságpolitikájával aktívan képviselje és védje a hazai tulajdonú kis- és közepes vállalkozások, valamint a családi gazdaságok érdekeit.
A szolidáris gazdaságpolitika nem hagyhatja, hogy a hazai vállalkozások a nemzeti piacon versenyhátrányba kerüljenek másokkal szemben.
Ezért haladéktalanul kijavítjuk a jelenlegi kormány gazdaságpolitikai és szabályozási hibáit, amelyek ma – például a közbeszerzéseknél, a fejlesztési támogatásoknál vagy a kereskedelemben – hátrányos helyzetbe hozzák a hazai kis- és középvállalkozásokat a magyar piacon.
Több tőkét a kis- és középvállalkozásoknak.
A magyar tulajdonú kis- és középvállalkozások az uniós csatlakozás után hátrányos versenyhelyzetbe kerültek, mert nyugati vetélytársaikat az elmúlt évtizedekben tőkével és technológiával – részben állami, részbeni uniós forrásokból – jelentősen megerősítették.
Ezért, a négyéves kormányzati ciklusra jutó uniós forrás jelentős részét e célra fordítva, Széchenyi Kis- és Középvállalkozás-fejlesztési Alapot hozunk létre.
Döntően vissza nem térítendő támogatásokkal, továbbá kedvezményes hitelekkel, hitelgaranciával és visszatérítendő tőkejuttatásokkal segítjük a kis- és középvállalkozások feltőkésítését és versenyképessé válását.
Közbeszerzési fordulatot hajtunk végre.
Ma a hazai tulajdonú vállalkozások – a magyar adófizetők adóforintjaiból finanszírozott – a közbeszerzéseknek csak kevesebb mint egyharmadát nyerik el, a nagyobb rész külföldi vállalkozásoknak jut.
Ezzel szemben Nyugat-Európában éppen fordított a helyzet.
Ezért a hazai vállalkozások megerősítése, versenyképességük növelése és foglalkoztatásuk kiszélesítése érdekében olyan új közbeszerzési törvényt alkotunk, amely lehetővé teszi, hogy 2007től a közbeszerzési beruházások minél nagyobb hányada a hazai vállalkozásoknak jusson.
Felszámoljuk a körbetartozásokat.
A növekvő körbetartozás szétrombolja az üzleti bizalmat, a fizetési fegyelmet és a gazdasági környezet kiszámíthatóságát.
Emellett nehéz helyzetbe hozza azokat a kis- és középvállalkozásokat, amelyek a tisztességesen elvégzett munkájuk után nem jutnak hozzá fizetségükhöz.
Különösen igazságtalan ez a helyzet, ha a tartozási lánc élén késedelmes fizetéssel az állam áll.
A vállalkozók érdekében módosítjuk az áfa-befizetés szabályait: csak kifizetett számla után kell áfát fizetni.
Törvényi garanciákat vezetünk be az állam áfa-visszafizetési kötelezettségeire,
az állami megrendeléseknél a késedelmes fizetés felszámolására,
és felgyorsítjuk az uniós támogatások kifizetését.
A körbetartozás problémájának hosszú távú kezelésére támogatjuk a közbeszerzési ajánlati normák bevezetését,
minősített alvállalkozói láncok szervezését,
valamint a kisvállalkozások számára kedvezményesen elérhető, piaci alapú kockázatkezelő eszközök megteremtését.
Tisztességes kereskedelem.
Mára a nagy bevásárlóközpontok megjelenésével a kereskedelemben olyan monopolhelyzetek alakultak ki, amelyek a hazai beszállító kis- és középvállalkozásokat szinte teljesen kiszolgáltatott helyzetbe hozták.
Ezért a szabad és tisztességes kereskedelem érdekében az állami szabályozás eszközeivel biztosítjuk a fizetési fegyelmet és a fizetési határidők jelentős csökkentését.
Támogatjuk a hazai beszállítók jog- és érdekvédelmi intézményrendszerének kiépítését.
Megfelezzük a vállalkozások adminisztrációs terheit.
A magyar vállalkozásokra mintegy kétszer akkora adminisztrációs terhet rak az állam és az önkormányzati rendszer, mint európai vetélytársaikra.
A drága és lassú ügyintézés, a vállalkozóktól megkövetelt rengeteg, felesleges papírmunka az üzleti élet minden területén megjelenik - az ingatlanbejegyzéstől a vállalatalapításig, az adóbevallásoktól a különböző statisztikai kimutatások teljesítéséig.
Ezért a vállalkozói érdekképviseletek bevonásával olyan programot indítunk el, amely 2007-től a jelenlegi felére csökkenti a vállalkozások adminisztrációs terhét, annak költségeit és időigényét.
Ezzel egy időben az állampolgári ügyintézés egyszerűsítését is kezdeményezzük.
Magyar gazda - magyar föld
A magyar vidéket csak akkor őrizhetjük meg utódainknak, ha az ott élők helyben értelmes munkát, biztos megélhetést találnak.
Ezért minden lehetséges eszközzel támogatjuk, és erőteljes piacvédelemmel segítjük, hogy a mezőgazdaságból élők versenyképes piaci szereplők legyenek.
Kiemelt támogatást nyújtunk azoknak is, akik nem a mezőgazdaságot választják élethivatásuknak, de vidéken kívánnak élni.
A termőföld maradjon magyar tulajdonban!
A termőföldet, a nemzeti vagyon egynegyedét, meg kell őrizni a magyar társadalom számára.
Ennek érdekében visszaállítjuk a polgári kormány idején kidolgozott és működtetett földtörvényt, hogy a helyben lakó magyar gazdák ne kerüljenek hátrányba a távoli magyar vagy külföldi tőkebefektetőkkel szemben.
Minden törvényes eszközzel fellépünk a külföldiek bújtatott földvásárlása ellen.
2007 végéig befejezzük a résztulajdonok kiadását és az osztatlan földek felosztását, hogy végre átlátható tulajdonosi szerkezet alakuljon ki Magyarországon.
Folytatjuk a szövetkezeti üzletrészek jelenleg felfüggesztett felvásárlását.
Kedvezményes hitelek a gazdáknak.
A gazdák likviditási helyzetének javítására egyszeri, átfogó gazdahitel-átütemezési programot indítunk el.
Fejlesztéseiket húszharminc éves futamidejű, kedvezményes kamatozású hitelt nyújtó gazdahitelprogrammal segítjük,
a program lebonyolítására önálló gazdabankhálózatot építünk ki.
A gazdák üzleti kockázatainak kezelésére egy hatékonyan működő és mindenre kiterjedő agrárbiztosítási rendszert alakítunk ki.
Több lábon álló támogatási rendszer.
Olyan többszintű támogatási rendszert alakítunk ki, amely testre szabott tá-mogatásokkal képes segíteni mind a családi, mind a kis- és középüzemi gazdaságokat, valamint a nagyüzemi gazdaságokat.
Kiemelt támogatásokkal növeljük az állatlétszámot.
Eltöröljük az állattartókat sújtó hatósági díjakat,
az állati veszélyes hulladék díjait.
Bizonyos állatbetegségek teljes megszüntetésére ingyenes mentesítési programokat indítunk.
Ez aktív piacvédelmet is jelent.
A gazdák önkéntes összefogása és helyi értékesítés.
A gazdák piacra jutásának és piaci alkupozícióinak javítása érdekében – állami eszközökkel – támogatjuk a gazdák önkéntes összefogását,
beszerzési, tárolási, feldolgozási és értékesítési társulásaik létrehozását.
A gazdák azonban nem szorulhatnak ki a helyi piacokról sem, így támogatjuk a helyi értékesítést is.
Támogatjuk az ökotermelést,
tiltjuk a génmódosított fajták termesztését.
A gazdák és a fogyasztók közös érdeke, hogy tiszta, élő környezetből egészséges, biztonságos és különleges minőségű élelmiszer kerüljön az asztalra.
Ezért mind a növénytermesztésben, mind az állattenyésztésben erőteljes támogatást adunk ökoélelmiszerek előállításához, és segítjük a termelők átállását az ökotermelésre.
A génmódosított fajták termesztésbe vonásának tilalmát fenntartjuk, és törvényben is megerősítjük.
Növeljük az élelmiszer-biztonságot.
„Termőföldtől az asztalig" címmel olyan programot indítunk, amellyel az emberi egészség megőrzése érdekében az élelmiszer-termelés valamennyi részfolyamatát ellenőrizzük.
Ennek érdekében új Élelmiszer-biztonsági és Eredetvédelmi Hivatalt állítunk fel.
Szigorú minőségellenőrzéssel és a magyar termékek egységes eredetmegjelölésével megvédjük a magyar piacot a silány minőségű külföldi termékekkel szemben.
Gyors és biztonságos közlekedés - megfizethető áron
A közlekedés nem luxus, hanem a munkához jutás alapvető feltétele.
Az elmúlt négy évben azonban a közlekedés fejlesztésében is felborult az egyensúly.
Amíg az állam nagyon drágán és adósságból finanszírozva az autópálya-építést erőltette, addig vészesen lepusztult a közúthálózat, tönkrement a vasút, és leromlott a távolságibusz közlekedés.
Ezért lehetővé kell tenni, hogy az emberek gyorsan, biztonságosan és megfizethető áron eljussanak a munkahelyeikhez.
Ennek legfontosabb eszközei: a nemzeti vasútprogram,
a családi gépkocsiprogram
és a közúti közlekedés-fejlesztési program.
A négyéves kormányzati ciklus alatt a közlekedés fejlesztésére az uniós források felhasználásával jelentős összeget fordítunk.
Nemzeti vasútprogramot indítunk.
A magyar vasút másfél évszázados működésének mélypontján van.
A megoldás azonban nem a privatizáció, ellenkezőleg: a vasutat a magyar állam tulajdonában tartjuk, a biztonságos vasúti szolgáltatás állami felelősség.
Ezért a következő négy évben uniós és hazai forrásokból korszerűsítjük a vasúthálózatot és a járműparkot.
Ez lehetővé teszi a vasútnál lévő hetvenezer munkahely megvédését, miközben a fejlesztések, építkezések és a gépbeszerzések további új hazai munkahelyeket teremtenek.
Családi gépkocsiprogram.
Ma – különösen vidéken – a személygépkocsi a munkába járás és a munkához jutás szinte egyetlen eszköze.
Ezért a családok támogatása és munkához jutásának megkönnyítése érdekében 2007. január elsejével eltöröljük az 1600 köbcentiméteres benzines, a 2000 köbcentiméteres dízel, és az ennél kisebb személyautók regisztrációs díját,
és számukra felére csökkentjük az éves autópályadíjat.
Útépítés, közlekedésfejlesztés, hídépítés.
A közutak egynegyede rossz minősítésű, egytizede pedig balesetveszélyes.
A busztársaságok járműállománya is rohamosan öregszik,
és a buszközlekedés hiányosságai különösen a kistelepüléseken élőknek komoly gondot okoznak.
Az uniós és hazai forrásokból finanszírozott közúti közlekedésfejlesztési program keretében felújítjuk a közúthálózatot,
és korszerűsítjük a busztársaságok járműparkját.
Folytatjuk az 1998-2002 közötti időszakban megkezdett autópálya-építést és a hídépítési programunkat, amelynek során a közlekedés szempontjából létfontosságú, új átkelési pontok létesülnek a Dunán és a Tiszán.
Tudás - képzés - gazdaság
Minden gazdasági siker mögött tudás és minden tudás mögött egy segítő közösség áll.
Magyarország azonban ma nem segíti kellően sem az egyének, sem a vállalatok, sem a társadalom tudásának gyarapodását.
Miközben a fejlett országokban a bruttó hazai termék két-három százalékát fordítják kutatásfejlesztésre, addig nálunk még egy százalékát sem.
Az oktatás, a kutatásfejlesztés és az innováció intézményrendszere ma még csak gyenge szálakkal kapcsolódik a vállalatok világához, így a meglévő tudás sem hasznosul kellően a gazdaságban.
A most felnövekvő és tanuló nemzedékek egyre nehezebben tudják finanszírozni tanulmányaikat, és egyre nehezebben kapnak képzettségüknek megfelelő állást, ahol a megszerzett tudásukat kamatoztathatnák.
Gyökeres változásokra van tehát szükség ahhoz, hogy Magyarország a kiéleződő nemzetközi tudásversenyben megállja a helyét.
Jelentősen növeljük a kutatásfejlesztési forrásokat.
Szemben a távozó kormány gyakorlatával, a következő ciklusban kiszámítható mértékben emeljük a kutatásfejlesztésre fordítható forrásokat.
Így az évtized végére a kutatásfejlesztési ráfordítások aránya a bruttó hazai termékhez viszonyítva másfél százalék lesz.
Több diákhitel – alacsonyabb kamattal.
Az egyetemi és főiskolai tanulmányok finanszírozásának megkönnyítése érdekében 2007. január 1-jétől ötven százalékkal, vagyis a jelenlegi évi 300 ezer forintról 450 ezer forintra növeljük a diákhitel felső határát.
Kiszámítható gazdaságpolitikával csökkentjük a diákhitel kamatát,
miközben fenntartjuk a hitelfelvétel rugalmasságát.
Támogatjuk a pályakezdő diplomásokat alkalmazó vállalkozásokat.
A megszerzett tudás könnyen elvész, ha a pályakezdő nem kap megfelelő állást.
Ezért azokat a munkaadókat, akik diplomás pályakezdőket alkalmaznak, az első két esztendőben százszázalékosan mentesítjük a foglalkoztatásuk után járó társadalombiztosítási járulék megfizetésétől.
Hazahívjuk a külföldön tanuló és kutató fiatalokat.
Magyarország nem mondhat le azokról a tehetséges fiatalokról, akik most külföldön tanulva vagy kutatva bővítik tudásukat.
Számukra a hazai vállalkozásokba és kutatóintézetekbe való beilleszkedéshez, valamint saját, innovatív vállalkozásaik alapításához külön támogatási alapot hozunk létre.
Kárpát-medencei tudáshálózat.
Magyarország sikeréhez elengedhetetlen a teljes Kárpát-medencei magyarság tudásának és alkotóerejének mozgósítása és összehangolt, okos hasznosítása.
Ezért uniós és hazai forrásokból önálló programmal támogatjuk a hazai és a határon túli magyar egyetemek, innovációs központok, kutatásfejlesztési bázisok együttműködését.
Turizmus - vendéglátás és önmagunk megismerése
Magyarország legnagyobb lehetősége önmaga.
Saját kincsei: a magyar emberek, a magyar gondolatok, a magyar hagyományok, a magyar kulturális örökség, természeti adottságaink.
És a kortárs Magyarország.
A turizmus mindezt segíti elmesélni a világnak – itt, Magyarországon.
A turizmus megismerteti és megszeretteti mindazt, ami magyar, mindenkivel, aki felkeres bennünket.
Sőt, a belföldi turizmus révén mi magunk is jobban megismerjük hazánkat, egymást.
Így erősödik az összetartozás.
A turizmus munkát ad sokaknak, családi vállalkozásokat virágoztat fel.
Ráadásul 100 százalékban magyar alapanyagból dolgozik.
A turizmus az új gazdaságpolitika meghatározó lehetősége is.
A következő években a meglévő erőforrások kihasználásával, ügyes stratégiával és okos fejlesztésekkel Magyarország a régió legerősebb gazdaságával és legegészségesebb társadalmával rendelkező országgá válhat.
Növekvő források.
Ennek előmozdítása érdekében elkészítettük A magyar turizmus fejlesztési víziója és programja című tervet.
Célunk, hogy 2006-tól folyamatosan emeljük a turizmus költségvetését.
Kiemelt forrásokat biztosítunk a Balaton, a Duna, a Velencei-tó, a Tisza és történelmi borvidékek turisztikai fejlesztésére.
Magyarország új célpont a konferenciaturizmusban.
A következő parlamenti ciklusban a polgári kormány megkezdi egy legalább ötezer fő befogadására alkalmas kongresszusi központ megépítését Budapesten,
és lehetőséget teremt arra, hogy további 5-6 regionális jelentőségű beruházással 2016-ra Magyarország a térség legvonzóbb turisztikai centruma legyen.
Egészségturizmus – a magyar emberek szolgálatában.
A Gyógyító Magyarország program keretében lehetőséget teremtünk arra, hogy az egészségturisztikai fejlesztések hozzájáruljanak az ország lakosságának életminőség-javulásához,
és a születéskor várható átlagos élettartam növekedéséhez.
Kis- és középvállalkozások: a turizmusfejlesztés motorjai.
Mint mindenütt a világban, nálunk is a kisebb-nagyobb családi vállalkozások a vendéglátás főszereplői.
Az Új Széchenyi Terv keretében a kis- és középvállalkozásoknak adott támogatások megerősítik azokat az ágazatokat is, amelyekben Magyarország jelentős versenyelőnnyel rendelkezik, így a magas hozzá adott értékű, tudásigényes iparágakat, valamint a hazai adottságra épülő szolgáltatásokat és a turizmust.
Otthon
Mindenki saját birodalma
Az otthon az a hely, ahonnan munkába indulunk, és ahová mindig örömmel térünk haza.
Ahol várnak minket, ahová jó megérkezni.
Ahol elengedhetjük magunkat, ahol feltöltődhetünk.
Otthon nélkül nincs önazonosság.
Ha nincs otthonom, nem tudom, ki vagyok, hová tartozom.
Otthon nélkül nincs biztonság.
Ha nincs otthonom, elvész a talaj a lábam alól.
Otthon nélkül nincs önálló életünk.
Az otthon ismerős, megszokott, barátságos, kényelmes, kedves.
Élhető és szerethető.
Mi, magyarok, szeretjük a hazánkat
és a családunkat.
Minden áldozatra készek vagyunk azért, hogy legyen saját otthonunk.
Ha megkérdezzük az embereket, hogy újabb gyermek vállalásának mi az elsődleges akadálya, akkor a magas megélhetési költségeken túl a saját otthon szűkösségét vagy hiányát szokták említeni.
Nem lehet kevesebb a célunk, mint hogy Magyarországon mindenkinek legyen saját otthona.
Mi úgy képzeljük el Magyarországot, mint egy szövetséget: három és fél millió otthon szövetségét.
Korábbi programunk segítségével 270 ezer család költözött új lakásba, vagy újította fel régi otthonát.
Egymillió ember életlehetőségei javultak e program által.
Ilyen ambíciókkal látunk újra munkához 2006 tavaszán.
Otthont mindenkinek
Az Új Széchenyi Terv lakásprogramja.
Az Új Széchenyi Terv részeként korszerűsített formában ismét életre hívjuk a korábban sikeresen működő otthonteremtési támogatási rendszert.
Az Új Széchenyi Terv kamattámogatási rendszerének keretében visszaállítjuk az otthonteremtéshez felvett hitelek adó-jóváírási rendszerét.
Megőrizzük a gyermekvállaláshoz eddig adott támogatásokat.
Az Új Széchenyi Terv otthonteremtési támogatásaival legalább  évi 50 ezer új otthon építését és felújítását segítjük, amelyből minden negyedik új otthon szociális bérlakás lehet.
Elsőség a forinthitelnek.
A devizahitelezésnél biztonságosabb, forintalapú hitelkonstrukciót vezetünk be, amely a csökkenő infláció miatt nem jelentene elviselhetetlen terhet a költségvetés számára,
ugyanakkor több tízezer család előtt nyitja meg az otthonteremtés lehetőségét.
Kiszélesítjük az adókedvezményt.
A magánszemélyek által igénybe vehető lakáscélú hiteleknél kiszélesítjük az éves adókedvezmény lehetőségét.
Ez jobban segíti majd az építkező vagy új lakást vásárló családokat.
Csökkentjük az áfát.
Az Otthonteremtés Plusz csomag keretében azt javasoljuk, hogy a szociális célú lakásépítés áfájának kulcsa a jelenlegi 20 százalékról az Európai Unió által megengedett legalacsonyabb szintre, 5 százalékra csökkenjen.
A szociális lakásépítéshez, valamint a lakásfelújításokhoz kapcsolódó szolgáltatások áfáját is a jelenlegi 20 százalékról 5 százalékra csökkentjük.
Bérlakásokat építünk a szerényebb körülmények között élőknek.
Kifejezetten fiatal házasok, pályakezdők vagy otthonteremtésre képtelenek számára az önkormányzatokkal együttműködve haladéktalanul újraindítjuk az állami támogatású nemzeti bérlakás-építési programot.
Folytatjuk és kibővítjük a Panel Plusz Programot.
A panelfelújítási program folyamatos finanszírozására törvényben garantáljuk az állami források biztosítását.
Célunk a panellakások, a panelházak, a lakókörnyezetük egyidejű javítása, a zöld területek gyarapítása, az intézményekkel, szolgáltatásokkal való ellátottság bővítése.
Lakótelepekből – az ott élők bevonásával – élhető zöldvárosokat kell létrehoznunk.
Lakáskorszerűsítés társasházakban, családi házakban.
Olyan programokat indítunk, amelyek a panelházak mellett a más jellegű társasházak és a családi házak nyílászárócseréit, energiamegtakarítási átalakításait is támogatják.
Továbbfejlesztjük a Fészekrakó Programot, hogy azok is lehetőséghez jussanak, akik életkoruk vagy vagyoni helyzetük miatt ma még nem tudják igénybe venni a szolgáltatásait.
Az eddigi otthonteremtési megoldások kombinációjával a legkedvezőbb megoldást alakítjuk ki az emberek számára.
A magyar siker a magyar városok és a magyar vidék sikere
Budapest több mint város.
Budapest több mint város, a nemzet fővárosa.
Budapest a budapestieknek is több mint város: az otthonuk.
Budapest elsősorban az ott élő emberek otthona, ezért először otthonossá kell tenni.
Csak egy otthonos, barátságos, kényelmes, szerethető Budapest tud méltó fővárosa lenni az egész magyar nemzetnek.
Az elmúlt 15 év Budapesten a csalódás, a kiábrándulás korszaka volt: félmillió ember hagyta el a várost.
Összességében ma Budapest piszkosabb, kényelmetlenebb, élhetetlenebb, rendetlenebb város, mint 1990 előtt volt.
Budapest ma egyre kevésbé otthona a budapestieknek, és ezért nem tud méltó fővárosa lenni a nemzetnek sem.
Rendbe tesszük a budapesti közlekedést.
Nem lehet otthonos egy város, ha nem lehet közlekedni benne.
Budapesten ma se haladni, se megállni nem lehet.
Először a budapesti közlekedés rendbetételére szövetkezünk a budapestiekkel.
Összefogva a várossal megépítjük a 4-es metrót.
Előkészítjük az északi és déli HÉV-vonalak Duna alatti összekötésével megvalósuló 5-ös metróberuházást, hogy amint közlekedni lehet a 4-es metrón, meg lehessen építeni ezt is.
Hozzáfogunk a hiányzó Duna-hidak megépítéséhez.
Fejlesztjük a tömegközlekedési csomópontokhoz kapcsolódó P+R parkolóhálózatot,
az elővárosi vasutat bekapcsoljuk Budapest tömegközlekedésébe,
lehetővé tesszük, hogy aki akar, egységes bérletet vásároljon Pest megye és Budapest tömegközlekedési járműveire.
Felgyorsítjuk az M0-ás körgyűrű befejezését.
Budapest az európai és a magyar kultúra fővárosa.
Budapest egyik legnagyobb lehetősége kulturális öröksége és a kortárs kultúra.
Egy pezsgő, eleven, izgalmas, friss, befogadó és kibocsátó kultúrájú Budapest sokat adhat a budapestieknek, a nemzetnek és a nagyvilágnak.
Szakmai párbeszédet indítunk arról az elképzelésről, hogy a Hősök tere és a Városliget szomszédságában megépüljön egy új múzeumi negyed.
Több lábon álló finanszírozással Főtér programot indítunk a budapesti kerületek, városnegyedek főtereinek megújítása érdekében.
Életerős vidéki városok.
Vidéki városaink akkor lehetnek sikeresek, ha van saját gazdaságuk, vagyonuk, és saját közlekedéssel rendelkeznek.
Ezért támogatjuk, hogy a városok nagyobb önállóságot kapjanak, szabadabban dönthessenek és gazdálkodhassanak.
Az állam ne terhelje a városokat olyan feladatokkal, amelyekhez nem biztosít forrásokat.
Az Új Széchenyi Terv keretében lehetőséget adunk arra, hogy a vidéki nagyvárosokban működő kisvállalkozások munkahely-teremtési támogatásokat vehessenek igénybe,
és az európai uniós forrásokból közlekedésfejlesztési támogatásokhoz juthassanak.
Egyetlen jó tervet sem veszíthetünk el!
Az Európa kulturális fővárosa pályázatra elkészült programokat nem szabad parlagon hagyni.
Kormányra kerülve támogatjuk ezen városfejlesztési tervek végrehajtását.
Falun élni ne legyen hátrány.
Mindent megteszünk a falusi iskolák és óvodák anyagi stabilitásáért.
Ahol igény van rá, a kisfalvakban újra megindítjuk a távozó kormány által bezárt kispostákat.
Félelem nélküli élet
Olyan országot akarunk építeni, ahol az emberek, a családok, gyermekek és idősek egyaránt biztonságban élhetnek.
Mindenki tudja, hogy a félelemmel nem lehet együtt élni.
Ahhoz, hogy Magyarország ismét saját lábára tudjon állni, biztonságossá kell válnia.
Ezt a Félelem nélküli élet programja teszi lehetővé.
A félelem nélküli Magyarország azt jelenti: a gyermekeket nem kell félteni az iskolába menet, az idősebbeknek nem kell rettegniük attól, hogy nap mint nap durva viselkedéssel találkoznak az utcán.
Mit kell tennünk azért, hogy az emberek ne érezzék úgy, hogy a törvények nem a bűnözőkkel, hanem velük szigorúak,
vagy azért, hogy a politikusok ne mentegethessék a bűnözőket megélhetési bűnözőknek nevezve őket?
Érvényt kell szerezni a törvény betűjének és szellemének.
Olyan új államot kell létrehoznunk, amely a bűnüldözés során nem tesz különbséget törvénysértés és törvénysértés között.
Véget vetünk annak az embereket joggal irritáló gyakorlatnak, hogy egyesek kivételes elbánást kapnak a törvény részéről, hogy sztárügyvédek járják ki az enyhe büntetéseket, amelyeket jó magaviselet alapján még rövidíteni is lehet.
Ez a gyakorlat elfogadhatatlan, a jogérvényesítés nem lehet tekintettel sem a vagyoni helyzetre, sem a politikai kapcsolatokra.
A bűnmegelőzésre helyezzük a hangsúlyt.
A bűnözést radikálisan vissza kell szorítani Magyarországon, ahogy egyszer már, 1998-2002 között sikerült.
A hangsúlyt a bűnmegelőzésre kell helyezni, a súlyos bűncselekményeket pedig úgy lehet megelőzni, ha már a kicsiket is felderítik.
Nincs olyan „kicsi" bűncselekmény, amely felett el lehet siklani.
A kiszolgáltatott emberek fokozott védelmet kapnak.
Az új kormány kitüntetett figyelemmel fordul a gyerekek, a fiatal- és az időskorúak felé.
Aki idősek és gyermekek ellen követ el bűncselekményt, az csak a legszigorúbb elbánásban részesülhet az állam részéről.
Szigorítjuk a Büntető törvénykönyvben az idősek és a gyermekek sérelmére elkövetett bűncselekmények büntetéseit.
A büntetés-végrehajtásnál semmilyen kedvezmény nem illetheti meg az elkövetőt, nem lehet idő előtt szabadlábra helyezni, akármilyen jól is viselkedik.
Több felkészült, becsületes rendőrre van szükség.
A jól megfizetett, megfelelő létszámú rendőrség mindannyiunk közös érdeke.
Ma Magyarországon több mint 2400 fővel kevesebb rendőr dolgozik, mint négy éve,
és kevesebb, mint amennyi indokokolt lenne.
Ezért növelni akarjuk a rendőrök fizetését,
valamint a rendvédelmi állomány létszámát.
Célunk egy inflációkövető, felzárkóztató és átlátható bérezési rendszer kialakítása.
Haladéktalanul felszámoljuk a rendőrség súlyos eladósodását is, mert az már a napi működést veszélyezteti.
Korszerű, hatékony rendvédelmi szerveket hozunk létre.
Az előző polgári kormány alatt megkezdett reformot befejezzük: kialakítjuk a határőrséggel összevont korszerű, teljesítményorientált rendőrséget,
a megelőzést szolgáló, hatékony katasztrófavédelmet,
és az egységes gyakorlatot folytató Határ- és Idegenrendészeti Hivatalt.
Külföldi példa alapján a magyar vasúton is megteremtjük a biztonságot, felállítjuk a vasúti rendőrséget.
Honvédelem, hogy a haza is biztonságban legyen
Profi hadseregre van szükség.
Garantáljuk a profi hadsereg valódi megteremtését.
Az ország biztonságpolitikai érdekeinek és NATO-szövetségeseinkkel szemben vállalt kötelezettségeinknek eleget teszünk.
Megerősítjük a Magyar Honvédség vonzerejét, tekintélyét és megtartó képességét.
A magyar haderő létszáma nem csökkenthető tovább, mert az országunk biztonságát veszélyezteti.
Kiszámíthatóság, biztonság.
A honvédségnek nyugalomra, biztonságra, kiszámíthatóságra és szerves fejlődésre van szüksége, ezért nem hirdetünk újabb haderőreformot.
A megkezdett beszerzések folytatása mellett elsőbbséget adunk az élet- és szolgálati körülmények jobbításának, az illetmények fejlesztésének.
Azonnal leállítjuk a maradék honvédségi vagyon kiárusítását.
Környezetvédelem - amit kaptunk, őrizzük meg
A világ felfogható viszonyok, kapcsolatok, kölcsönhatások összességeként is.
E viszonyok: a természet rendje, az ember kapcsolatai örökségéhez, múltjához, jelenéhez, jövőjéhez, kapcsolatai közösségeihez, kortársaihoz, az őt megelőző és az utána következő nemzedékekhez, és kapcsolatai az épített és a természeti környezethez.
Mindahhoz, ami a földben rejlik, a földön vagy a levegőben van.
Csak azért, mert cselekvésünk nem minden közvetlen következménye érvényesül a mi életünkben, cselekedeteink még nem lehetnek felelőtlenek.
Az élővilág, a környezeti adottságok ajándékok is egyben.
Mivel az ajándék nem csak nekünk szól, kötelesek vagyunk megőrizni azt, kötelesek vagyunk vigyázni rá.
Ezt szolgálja környezetvédelmi politikánk.
Élünk a törvény erejével.
A törvény teljes szigorával fellépünk mindennemű környezetszennyezés ellen.
Ahol szükséges, ott jogszabály-szigorítással akadályozzuk meg az emberi egészségre és a természetre ártalmas szennyező tevékenységeket.
A Natura 2000 program segítségével több lehetőségünk nyílik természeti örökségünk megóvására.
Európai szintű hulladékkezelés.
Az utóbbi évek egyik örvendetes ténye a szelektív hulladékgyűjtés elterjedése.
Uniós források bevonásával lehetővé tesszük, hogy minden közösség számára elérhetővé váljon a környezetkímélő hulladékkezelés ezen formája.
A rendelkezésre álló közösségi programokhoz illeszkedve befejezzük a csatornázási programot.
Kisebb gázkibocsátás.
Vállaljuk, hogy a Kiotói Egyezményben foglalt üvegházhatású gázok kibocsátását 2012-ig 6 százalékkal csökkentjük,
és kialakítjuk a hazai emissziókereskedelem szabályait.
Növeljük a környezetbarát energiaforrások használatát.
Támogatjuk a megújuló energiaforrások felhasználását és felszámoljuk a környezetbarát energiaforrások elterjedését hátráltató tényezőket.
A tiszta ivóvíz nemzeti kincs, ezért a hazai vízbázis fokozott védelme elsőrendű állami feladat.
Környezetbarát gazdaságot.
Az ökoadót nevének és rendeltetésének megfelelően fogjuk felhasználni.
Serkentjük a gazdasági szféra és a környezetvédelem együttműködését.
Az energiahatékonyság növelése a természeti környezettel való korszerű gazdálkodás legfontosabb kérdése.
A jövőben nagy súlyt helyezünk az új, korszerű megoldásokban rejlő lehetőségek feltárására, alkalmazására és támogatására.
Ez is oka a K+F tevékenység növekvő támogatásának.
Család
Ahol a szolidaritás megszületik
A család erőforrás.
Kifogyhatatlan, mert ereje szeretetből fakad.
Akkor is hat, ha az összetartozók nem élnek egy fedél alatt.
A család az élet és az egészség forrása.
Nemzetközi kutatások igazolják: családban nagyobb az esély a hosszabb és egészségesebb életre, mint azon kívül,
és a családban ápolt beteg ember könnyebben gyógyulhat meg.
A család védelem a család tagjainak.
A család a nemzeti közösség alapja.
Ha erősek a családok, erős a nemzet.
Ha gyarapodnak a családok, gyarapodik a nemzet.
Lelkiekben, anyagiakban egyaránt.
És fordítva: nem lehet sikeres a nemzet, az ország, ha a családok élete egyre nehezebbé válik.
A szolidaritás a családban születik meg.
Amikor két ember szövetkezik az életre.
Amikor megérkezik a harmadik, és gondoskodni kezdenek róla.
Amikor azt mondjuk, család, azt mondjuk: szolidaritás.
A szolidaritás elfogadás, megértés, összekapcsolódás, szeretet, gondoskodás.
A terhek és az örömök megosztása.
Mert könnyebb a teher, ha többfelé oszlik, és nagyobb a boldogság, ha többen örülünk neki.
Családban könnyebb helytállni a nehézségben, és a személyes siker közös sikerré sokszorozódik.
Nekünk a magyar siker: a magyar emberek, a magyar családok sikere.
A Fidesz - Magyar Polgári Szövetség célja: legyenek sikeresek és erősek a magyar családok.
Ezért a munkahelyteremtés, a munka megbecsülése és az ott-honteremtés mellett politikánk harmadik pillére a családok támogatása.
Nemzeti Családtámogatási Program.
Egységes, erős, eredményes.
Még 2006-ban megalkotjuk a Nemzeti Családtámogatási Programot.
E programmal könnyebbé tesszük a gyermekvállalást, a gyermeknevelést, és garantáljuk az édesanyák számára, hogy ne kelljen választaniuk karrier és család között.
Alkotmányos elismerés a gyermeknevelésnek.
Még 2006-ban javasoljuk az Országgyűlésnek: rögzítsük a magyar alkotmányban, hogy az állam a közjóhoz, a nemzet gyarapodásához való hozzájárulásnak tekinti a gyermekvállalást és gyermeknevelést, és ezt érvényesíti az adójogszabályokban is.
Családbarát adózás: kevesebb adót fizet, aki gyereket nevel.
Az adórendszer vegye figyelembe, ha valaki jövedelméből másokat is eltart.
Sikeres európai példákat követve bevezetjük, hogy minden eltartott családtag, szülő, gyermek, ápolásra szoruló rokon után meghatározott összeggel csökken a személyi jövedelemadó alapja.
Így ugyanazon jövedelemből kevesebbet fog adózni, aki családtagjairól is gondoskodik.
Ezzel állítjuk helyre a gyermekek után járó adókedvezményt.
Távmunka- és részmunkaidő-programok.
Ma sok családnak okoz nehézséget, hogy az édesanyák a gyermekszülés és a gyermekgondozás első évei után nem állhatnak újra munkába.
Van szakmájuk, tettre készek, kenyérkeresők akarnak lenni, de a mai családellenes munkaerőpiacon nem találnak munkát.
Új szabályozással és az Új Széchenyi Terv munkahelyteremtő forrásaival megötszörözzük a gyermeket nevelők számára elérhető, részmunkaidőben és távmunkával betölthető munkahelyek számát.
GYES: a választás szabadsága.
A szülők számára megteremtjük a választás lehetőségét.
A GYES második másfél évét a gyermek 8 éves koráig bármikor igénybe veheti az egyik szülő.
Így lehetővé válik a gyermek bölcsődébe adása úgy, hogy ne vesszen el másfél évnyi GYES.
Családbarát karrier.
Sok, egy irányba mutató intézkedéssel elérjük, hogy a családalapítás ne állítsa választási kényszer elé a nőket: gyerek vagy karrier.
Állami segítséget adunk ahhoz, hogy a nőknek együtt legyen lehetséges a gyereknevelés és a munkavállalás, hogy a szülés, a GYES után könnyen illeszkedjenek vissza a munka világába.
40 felett még több segítség.
Igazodunk ahhoz, hogy ma sok nő szül gyereket 30-as évei második felében, 40 év körüli korban.
Elindítjuk a 40+ Programot, amely a negyven év feletti nők újbóli elhelyezkedését szolgálja.
Élelmiszer-utalvány időseknek, nagy családoknak.
Külföldi mintára a rászoruló nyugdíjasok és a nagycsaládosok számára bevezetünk egy programot, amellyel havonta, meghatározott élelmiszercsoportokra felhasználható vásárlási utalványt kapnak térítésmentesen.
A jogosultság fennmaradásának feltétele a vásárlási utalvány folyamatos felhasználása lesz.
Ingyenes utazás kismamáknak - és kispapáknak.
A legfeljebb 3 éves gyermekükkel utazó bármelyik, de legfeljebb egy szülőnek ingyenessé tesszük a tömegközlekedési járművek használatát.
A kedvezményt kiterjesztjük az állapotos kismamákra is, a 30. héttől.
Térítésmentes gyógyszerek 3 év alatt, 60 év felett.
Az idősek mellett 3 éves korig a gyerekek is térítésmentesen kapnak meg bizonyos gyógyszereket, 100 forint dobozdíj ellenében.
A pontos listát a szakmai kamarákkal állítjuk össze.
Szülőről gyerekre: ne sarcoljon az állam.
Méltánytalan, hogy a családi vagyonnak a családon belüli öröklését megadóztatja az állam.
Egyenesági öröklésnél eltöröljük az örökösödési illetéket.
Generációk szövetsége: több megbecsülésa nyugdíjasoknak
A család nemzedékek szövetsége.
A családban mindennap megvalósul, így erősödik és épül a nemzedékek közötti szolidaritás.
Életünk úgy kezdődik, hogy a szülők és nagyszülők gondoskodnak rólunk.
Aztán egyszer csakrajtunk a sor: nekünk kell visszaadnunk valamit abból,amit kaptunk.
A gyermekek és unokák sohasem feledhetik, hogy az előttük járók munkája alapozta meg életüket.
Hála és méltó megbecsülés illeti ezért a nehéz éveket megélt nyugdíjasokat.
Az államnak többet kell tennie az idősekért.
Erre azonban csak akkor lesz képes, ha egy új, munkaközpontú és növekedéspárti gazdaságpolitikát folytat, ami megteremti ennek forrásait.
Mi e felelősség jegyében cselekszünk.
14. havi nyugdíj.
A 14. havi nyugdíj megilleti az idős embereket.
Ennél több is méltányos volna, de ma ennél több felelősséggel nem vállalható.
Ennek előteremtésére viszont jó gazdaságpolitikával képesek vagyunk.
Ezért az új polgári kormány – négy év alatt lépcsőzetesen – bevezeti a 14. havi nyugdíjat.
Teljes összegű nyugdíj negyvenévnyi szolgálat után.
Lehetővé tesszük, hogy a negyvenévnyi munkaviszonnyal rendelkező nők választhassanak a teljes összegű nyugdíj vagy a további aktív munkavállalás között.
60 év felett térítésmentes gyógyszerellátás.
A daganatos betegségek elleni, a szájon át szedhető, cukorbetegség elleni, valamint a szív- és érrendszeri gyógyszercsoportokhoz 60 éves kortól minden magyar ember térítésmentesen, 100 forint dobozdíj ellenében jut hozzá.
Letörjük a luxusprofitot, csökkentjük a megélhetés költségeit.
A megmagyarázhatatlanul és igazságtalanul magas megélhetési kiadások, a lakásfenntartás égbe szökött árai sok nyugdíjast hoznak lehetetlen helyzetbe.
Nem fogadható el az időskori nélkülözés.
Programunkban kiemelt figyelmet kap az indokolatlanul magas árak csökkentése, ez különösen nagy segítség lesz a nyugdíjasoknak.
Most segítsük a fiatalokat - így lesz biztos a jövő!
Biztos jövő csak biztos, lehetőségeket kínáló jelenre építhető.
Ne jövőt ígérjünk a fiataloknak – adjunk nekik izgalmas, biztató, lehetőségekkel teli jelent.
Ezt szolgálja az Új Nemzedék Programunk.
Új Nemzedék Program.
Összehangoljuk, egységes programba foglaljuk az összes támogatást, amit a fiataloknak nyújtunk.
Érdekükben a fiataloknak nyújtható kedvezményekre vonatkozóan egységes elvekben állapodunk meg az üzleti világgal.
Új Nemzedék Kártya.
A kedvezmények igénybevételét és további kedvezmények megszerzését teszi lehetővé a minden fiatalnak ingyen rendelkezésére bocsátandó Új Nemzedék Kártya.
Közösségileg hasznos tevékenységgel vásárlásra is átváltható kedvezmények, pontok gyűjthetőek.
Új Nemzedék Párbeszéd.
Ha valamit gyűlölnek a fiatalok, az a diktátum: amikor okosok felülről mondják meg nekik, mi lesz velük.
Az Új Nemzedék Párbeszéd interaktív folyamatának keretében megkérdezünk minden fiatalt, az új nemzedékek minden közösségét: milyen Magyarországot, milyen holnapot, milyen lehetőségeket kívánnak maguknak, mit várnak el a közhatalomtól.
A fiatalok mondják meg, mi történjék velük.
Szolidaritás és szabadság: letörjük az árakat
Elfogadhatatlan, hogy Magyarországon fizetésükből többet költenek az emberek a mindennapi megélhetésre, mint sok nálunk jobb módú országban.
Indokolatlan, hogy a magyar emberek jövedelmükhöz viszonyítva többet fizessenek az áramért, mint az osztrák, a cseh vagy a német polgárok.
Megengedhetetlen, hogy a távfűtés ára elvigye a családi kassza felét, hogy a fűtésre, főzésre, meleg vízhez használt gáz ára egyre csak emelkedik.
Elviselhetetlen, hogy alapvető gyógyszerek válnak megfizethetetlenné.
Miért van ez? Mert erős monopolhelyzetek vannak Magyarországon.
Ahol monopóliumok uralják a piacot, ott nemcsak a megélhetés drága, de nincs szabadság sem.
Mi hiszünk a gazdasági szabadságban, ezért a szabadság és a szolidaritás erőit összefogva letörjük a luxusprofitot, csökkentjük a monopóliumok árait, visszaszorítjuk a monopolhelyzeteket Magyarországon.
Az állam éljen lehetőségeivel, védje polgárait!
Minden rosszban van valami jó.
A monopólium rossz dolog.
Vannak úgynevezett természetes monopóliumok, jellemzően a közműszolgáltatások, amelyeknél a monopolhelyzet teljesen nem iktatható ki.
A jó a rosszban: az államnak az erővel való viszszaélés megakadályozására erős jogai vannak a monopóliumok visszaszorítására.
Ezek legfontosabbika: a magyar állam szabályozza a monopolárakat.
A távozó kormány az emberekkel szemben a monopóliumok oldalára állt.
A feladat egyszerű: az állam polgárainak érdekében éljen törvény adta lehetőségeivel, szabjon gátat az áremelkedésnek, ahol lehet, csökkentse az árakat.
Olcsóbb lesz az áram.
Van lehetőség a cselekvésre.
A villamos áram magyarországi árképzését még az Európai Unió is kifogásolja, ezért indított vizsgálatot.
Az ármegállapítás jogával élve, felülvizsgálva az erőművekkel és szolgáltatókkal kialakított szerződéseket, 2006. július 1-jétől 10 százalékkal csökkentjük a villamos energia lakossági árát.
Harmadával kevesebbe kerül a távfűtés.
Az államnak három eszköze is van a távfűtés árának csökkentésére.
Adócsökkentéssel,
az egyéni mérés
és az energiatakarékosság támogatásával egyharmaddal csökkentjük a távfűtés árát Magyarországon.
Támogatjuk a lakótelepeken az egyéni fűtésszabályozás és fűtésmérés bevezetését,
és az energiatakarékos felújításokat.
A távfűtés árának csökkentése növeli e lakások piaci értékét is.
Megálljt parancsolunk a gázár emelkedésének.
Élve az állami árszabályozás jogosítványával, 2006 júliusától kizárólag az infláció mértékével emelkedhet Magyarországon a lakossági gáz ára.
Teljesítjük, mert lehetséges.
Gyógyszerek: vége a meredek áremelkedésnek.
A távozó kormány az oka, hogy az elmúlt években egekbe szöktek az árak Magyarországon.
Négy év alatt az inflációt jóval meghaladó mértékben nőttek a gyógyszerárak.
Visszatérve a polgári kormány sikeres gyakorlatához, újra 5 éves megállapodással biztosítjuk, hogy legfeljebb az éves infláció mértékével megegyező, négy százalékot meg nem haladó gyógyszerár-emelkedés lesz csak Magyarországon.
Csökkentjük az autópálya-matricák árát.
Ma a magyar családok többsége azért nem használja a magyar autópályákat, mert drága a matrica: 1 km autózás Magyarországon 51 forint, Ausztriában 9 forint.
Mi a családok oldalán állunk, ezért a magyar családok megsegítése és a munkába járás megkönnyítése érdekében a felére csökkentjük az 1600 köbcentiméteres benzin- és 2000 köbcentiméteres dízelüzemű, és az ennél kisebb személygépkocsik éves autópálya-használati díját.
Tömegközlekedés: megfékezzük a megbokrosodott árakat.
2006 júliusától a fővárosi és a helyközi tömegközlekedés, így a vonatjegyek ára sem fog úgy emelkedni, mint a mögöttünk hagyott években.
Az áremelés plafonja az éves infláció lesz.
Erősebb fogyasztóvédelem, erősebb versenyhivatal.
Ahol lehet, csökkentjük az árakat.
Az államnak kötelessége fellépni az árdrágító kartellek ellen,
és megvédeni a vásárlókat a rossz minőségű áruktól, szolgáltatásoktól.
Ennek érdekében megerősítjük a versenyhivatalt és a fogyasztóvédelmet, kiterjesztjük jogosítványaikat.
Népegészség: kevesebb beteg, könnyebb gyógyulás
Az egészségügy, a magyarországi gyógyító és megelőző tevékenység javításában iránytűnk a józan ész és a magyar érdek.
Ellene vagyunk minden olyan reformnak, amely felforgatja a gyógyítás világát, és kiszolgáltatottá teszi a betegeket.
Az egészség nem üzlet, ezért nem engedjük sem a nyílt, sem a bújtatott privatizációt.
Az egészségügyben nem a betegek kiadásait növelő reformokra, hanem a mainál több forrásra, és a mainál tisztább, átláthatóbb, a felelőtlen pazarlásokat felszámoló finanszírozásra van szükség.
Célunk: jobb megelőzéssel segíteni mindenkit egészsége megőrzésében, és eredményesebbé tenni a gyógyítást.
Ösztönözzük és jutalmazzuk az egészségmegőrző életmódot.
Ezzel nő a munkaképesség is, gyarapodik a nemzetgazdaság.
Több pénzt a gyógyításra.
Az orvosoknak és a betegeknek, az ápolóknak, az egészségügy szereplőinek nem mindent felforgató átalakításokra, hanem a jó ellátáshoz mindenekelőtt több pénzre van szükségük.
Ma Magyarországon a nemzeti össztermék 4 százalékát költik egészségügyre.
Kívánatos, hogy ez az arány 7 százalékra emelkedjen, ez az európai átlag.
Kiszámíthatóság, átláthatóság, több forrás: ezt vállaljuk.
Az egészség nem üzlet, a kórházak nem eladók.
Az állam köteles garantálni az egészségügyi ellátórendszer működését.
Mi vállaljuk és érvényesítjük ezt az állami felelősséget.
Bebizonyítjuk, hogy az állam is lehet jó és fegyelmezett gazda.
Gyógyszertárak magyar kézben!
Biztosítjuk a gyógyszertárak kiszámítható működéséhez szükséges jogszabályi stabilitást, és fenntartjuk a jelenleg is jól működő gyógyszertári rendszert.
Kiszámítható egészségügyi életpálya és fizetésemelés.
Az orvostársadalom, az ápolók és a szakszemélyzet számára egészségügyi életpályamodell kidolgozásával és a bérek emelésével megteremtjük a stabil és kiszámítható boldogulást,
és megállítjuk az orvosok nyugatra vándorlását.
Időben érkezik a mentő.
Fejlesztjük a sürgősségi ellátás országos hálózatát és vállaljuk, hogy a mentő az ország bármely pontjára 15 perc alatt odaér.
Tanulás - lehetőség és munka gyermekeinknek
Az iskola az oktatás és a nevelés intézménye.
Gyermekeink testi, lelki, szellemi épülése nem játék.
Véget kell vetnünk a felelőtlenség, a rombolás, az alkotmányellenes megoldások időszakának.
Olyan iskolákra van szükség, amelyek elvégzésével fiataljaink tisztességes munkát kaphatnak - a világ bármely pontján.
És olyan iskolákra van szükség, amelyek büszkén adják tovább diákjaiknak a nemzet kulturális és történeti örökségét.
Minden gyermek teljes személyiség.
Az embernek nem csupán esze van, de szíve, lelke és teste is.
Az iskola és óvoda okítson szükséges és hasznos ismeretekre, tegyen alkotóvá minden gyereket,
neveljen emberségre, tisztességre, a másik ember tiszteletére, és értékeink megbecsülésére.
Iskoláink adják át minden új nemzedéknek az előttünk járók örökségét, a nemzet hagyományait, kincseit.
Ép testben könnyebben lesz ép a lélek: iskoláinkban legyen mindennapos a testnevelés.
Falun is otthon legyen az óvoda, iskola.
Életellenes és természetellenes felszámolni az óvodákat és kisiskolákat falvainkban.
Begyógyítjuk ezeket a sebeket.
Ahol igénylik, a kistelepüléseken is lesz óvoda és elemi, alsó tagozatos iskola.
Megkezdjük a bezárt intézmények visszaadását a falusi embereknek.
Új óvodai helyeket hozunk létre az óvodaépítési és bővítési program keretében.
Ingyenes és tartós tankönyvek.
Az erre igényt tartó családok gyermekei számára ingyenes, tartós használatú, minősített tankönyveket biztosítunk az általános iskolákban.
Ingyenes a diákigazolvány.
Ingyenessé tesszük az első diákigazolványt a köz- és felsőoktatásban.
Mindennapos testnevelés.
Népegészségügyi kérdés, és a tanulást is megkönnyíti, ha mindennapi testnevelés tartja karban gyermekeink testét, izmait.
Sokat beszéltek róla, mi bevezetjük.
Szakképzés: munkára váltható tudás.
A szakiskolák értelme: munkát adó, hasznos, alapos tudást adni minden tanulónak.
Megerősítjük a gyakorlati képzést,
a képzésformák kialakításába és a gyakorlati képzésbe bevonjuk a vállalatokat, a kis- és középvállalkozókat, a gazdasági és szakmai kamarákat.
Mondják meg ők, mire van szükség – így talál munkát minden fiatal.
A jó iskola lehetőségeket nyújt.
Az iskola egyik fontos szerepe, hogy növelje azok lehetőségét a boldogulásra, a munkában való helytállásra, akik hátránnyal indulnak az életben.
Ezért mi kiemelten támogatjuk a kistelepülések óvodáit, iskoláit, a kollégiumokat és a sajátos nevelési igényű gyermekekről gondoskodó intézményeket.
Tehetséggondozó, ösztöndíj- és felzárkóztató programokat indítunk, erősítünk meg.
Az iskola mutassa meg: összetartozunk.
Ösztönözzük az oktatási intézményeket, hogy az általános iskolai tanulók számára tegyék lehetővé, hogy minden tanuló osztálykiránduláson ismerhesse meg a környező országok magyarlakta területeit.
A tanítás legyen biztos, megbecsült hivatás.
A stabilitás az oktatási-nevelési intézmények egyik legfontosabb tulajdonsága.
Az iskola alapja is az ember.
A tanító és a tanuló.
Nem lesz stabil a rendszer, ha nem biztosak, kiszámíthatóak a tanítói hivatás feltételei.
Biztonságot és anyagi megbecsülést garantálunk a pedagógusoknak a pedagógus életpályaprogram megteremtésével.
Nagyobb összegű, olcsóbb diákhitel.
Kibővítjük a diákhitelt.
450 ezer forint lesz a felvehető összeg, felével megemeljük a mai 300 ezres keretet.
A diákhitel kamatát csökkentjük, és kőbe véssük: a kamat maximum egy százalékkal haladhatja meg a jegybanki alapkamatot.
Ma a diákhitel kamata több mint 4 százalékkal magasabb az alapkamatnál.
Egyetemi kutatóközpontok - a hazai lehetőség.
Magyarországról ma elvándorol a legtehetségesebb kutatók egy része.
Aki marad, az áldozatok árán marad, szűk és sanyarú lehetőségek között.
Megerősítjük, feltőkésítjük a hazai, egyetemekhez kapcsolódó kutatóközpontokat.
Ösztöndíjprogramot indítunk azért, hogy itthon maradjon, aki ma inkább elmenne, és tudásával hazajőve, Magyarországot gyarapítsa, aki már elment.
Visszavárjuk legjobbjainkat!
Felsőoktatás: szabadság és józan ész.
Magyarország mereven, az egyetemek és főiskolák szabadságát korlátozva kezdett igazodni a képzést és a diplomákat közelítő-egységesítő európai uniós bolognai folyamathoz.
Kijavítjuk a hibákat.
A felsőoktatási intézmények számára felkínáljuk a lehetőséget a hagyományos képzésre való áttérésre az egyes speciális terülteken (pl. tanárképzés).
Az európai országokban tapasztalható körültekintéssel végezzük a bolognai folyamatok indításának értékelését, korrekcióit.
Fokozzuk az átjárhatóságot, egyértelművé, átláthatóvá tesszük a képzési formákat.
Világossá tesszük az alapképzés és a mesterképzés tartalmát.
Párbeszéd és közös döntés a közoktatásban, felsőoktatásban.
Az elmúlt évek legnagyobb hibája: a kormány átgázolt mindenkin.
Nem hallgatott senkire, se az egyetemekre és főiskolákra, se a rektori tanácsra, se a szülők egyesületeire, se a diákokra.
Szembe ment mindenkivel, és nem állt szóba senkivel.
Mi a párbeszédre alapozzuk oktatáspolitikánkat, így találjuk meg a legjobb megoldást, így lesz meg a cselekvéshez szükséges támogatás.
Együtt többre jutunk.
Közelebb egymáshoz
A nemzet az a közösség, amelyben mindannyian otthon vagyunk.
Közössége múltnak, jelennek, jövőnek, közössége minden magyar embernek, éljen bárhol a világon.
Feladatunk e közösség ápolása és erősítése.
Feladatunk, hogy ne vesszen el semmi nemzeti kincseinkből.
Feladatunk, hogy gyarapodjék a nemzeti kultúra kincsesháza.
És feladatunk segíteni, hogy magyar és magyar közelebb kerüljön egymáshoz.
E feladatok vezérlik cselekedeteinket.
Új politika.
Ma a magyar siker egyik hátráltatója maga a korszerűtlen állam.
Célunk a hatékony, átlátható államszervezet megteremtése.
Egyszerűsítjük az intézményrendszert, és csökkentjük a politikusok számát.
Az államnak nem lesznek luxuskiadásai, és csökkentjük a kormányzás költségeit.
A plebejus kormányzás takarékos, és az emberek oldalán áll.
Kultúra: minden, ami összeköt.
Hitünk szerint a jólét nemcsak kenyeret, munkát és fogyasztási javakat, hanem nemzeti büszkeséget, szeretetet, összetartozást, ünnepeket is jelent.
Nemzetünk kultúrája foglalata mindannak, ami közösségeinket, helyi, nemzeti és európai kötődésünket megteremti és megtartja.
Felelősek vagyunk a magyar kulturális örökség egészéért, ezért ápoljuk azt, és szövetségesként támogatunk mindenkit, aki részt vállal a nemzeti értékek erősítésében.
Helyreállítjuk a kultúra és a kulturális intézmények megbecsülését.
A következő polgári kormány a közgyűjteményi területen sem fog kitérni a fokozottabb állami szerepvállalás elől, vonatkozzék ez akár a fenntartóra, akár a szakmaiság érvényesítésére.
Életpályamodellt dolgozunk ki a közgyűjteményi szférában dolgozó közalkalmazottaknak,
és kiszámítható mértékben növeljük a béreket.
Újjászülető közgyűjtemények.
Folytatjuk a polgári kormány idején megkezdett múzeumi rekonstrukciós programot, amelynek eredményeként nagy nemzeti közgyűjteményeink korszerű és méltó elhelyezést kapnak.
Létrehozzuk a Modern Magyar Művészeti Múzeumot.
Kortárs Magyarország: pezsgés, újdonság, izgalom.
A magyar szellem tehetsége elevenen mutatkozik meg a kortárs kultúrában, művészetben is.
Eredeti tervek, eredeti alkotások születnek nap mint nap.
Itt az ideje, hogy az állam értékeihez méltón támogassa a kortárs alkotókat, alkotóműhelyeket, alkotásaik hazai és nemzetközi bemutatását.
Könyvtárak: elérhető közelségben.
A könyvtári stratégia kiemelt területe a regionális könyvtári ellátás, a kistelepülések ellátásának megszervezése, biztosítása.
Cél, hogy a kistelepüléseken, kisvárosokban élők számára ugyanolyan minőségű szolgáltatást biztosítsunk, mint az Országos Dokumentumellátási Rendszer könyvtárai.
Azokon a településeken, ahol nincs könyvtár, ott állami támogatással, pályázati úton biztosítani fogjuk az iskolai könyvtár használatát az ott lakók számára.
Kulturális támogatások: kiszámítható növekedés.
Valljuk, hogy a színházak az egyetemes és benne a magyar kultúra letéteményesei, ezért az állam feladata a kiszámítható körülmények biztosítása.
Meg kell teremteni a fejlesztés és a garantált finanszírozás alapjait.
Támogatjuk kortárs dráma- és színházi fesztiválok rendezését.
Felül kell vizsgálni a filmtámogatás rendszerét, hogy az a leginkább hatékonyan, szakszerűen és átláthatóan szolgálja a magyar film hazai és nemzetközi pozícióinak erősítését.
Újjávarázsoljuk műemlékeinket.
A magyar épített örökségünk közül számos épület, épületegyüttes, vár, kastély, palota és templom nemzeti és európai kincs.
A természeti adottságok mellett épített örökségünk jelenti a legnagyobb hazai vonzerőt.
Épített örökségünk védelme érdekében megindítjuk a Nemzeti Kulturális Örökségvédelmi Programot.
Folytatjuk a polgári kormány által megkezdett templom- és kastélyfelújítási programot.
Méltó rangot az építésügynek!
A magyar építésügy önálló szakterületeinek összehangolására, a hatósági munkák koordinálására és a jövőre vonatkozó építészeti tervek készítésére önálló országos szintű intézményt hozunk létre.
Több szolidaritást a fogyatékosokkal!
A politika nem tud megszüntetni minden igazságtalanságot.
Nem ígérhetjük, hogy minden nehézséget orvosolunk.
De majd minden nehézségen javíthatunk valamit.
Különösen helye van a segítségnek, a kéznyújtásnak fogyatékos társaink felé.
Több megértés, több törődés, több segítség, ez a mi politikánk.
Kiemelt támogatás a családoknak.
A súlyosan értelmi fogyatékos és súlyos, halmozottan hátrányos helyzetű emberek hozzátartozói gondozási tevékenységét teljes vagy részmunkaidős viszonyként ismerjük el.
Gondoskodás egész életen át.
Kidolgozzuk a Fogyatékos személyek életútja programot,
speciális szakképzési, diagnosztikai központokat és finanszírozási modellt alakítunk ki, együttműködve a munkaügyi központokkal és az oktatási, illetve a jogi rehabilitációval.
Az élet különböző szakaszai eltérő kihívásokat állítanak fogyatékos társaink elé: mindegyikkel kapcsolatban köteles segíteni az állam.
A fogyatékosok munkája teljes értékű lehet.
Elősegítjük a fogyatékos személyek teljes és részmunkaidős, valamint védett munkahelyek, műhelyek keretében történő foglalkoztatását.
A vak fiatalok tanulásához, pályakezdéséhez informatikai eszközöket,
a siketek és nagyothallók részére térítésmentes internet-hozzáférést kell biztosítani.
Akadálymentesítés: nem holnap, ma.
A fogyatékos emberek – a többi állampolgárhoz hasonlóan – méltó körülmények között szeretnének utazni, munkába járni, és világot látni.
Végrehajtjuk a tömegközlekedés és a közintézmények akadálymentesítését.
Négymilliárd forint értékben normatív támogatást biztosítunk az önkormányzatoknak az akadálymentesítés felgyorsítására.
A lakások akadálymentesítésére az államtól igényelhető mostani 150 ezer forint 500 ezer forintra emelkedik.
Jelentősen növeljük a gépjármű-beszerzési támogatás mértékét.
Oktatás, szabadidő, sport: ugyanaz dukál.
El kell érnünk, hogy a fogyatékosok megszerezhessék ugyanazt a tudást, amit ép társaik, sportolhassanak ők is, mint az épek.
Amikor lehet, az épekkel együtt, amikor nem, saját világukban, speciális segítséggel.
Erre irányuló külön oktatási, szabadidős és sportprogramokat indítunk, csakúgy, mint korábban tette a polgári kormány.
Számíthatnak ránk a nemzeti kisebbségek.
Fontosnak tartjuk és támogatjuk a hazánkban élő etnikai és nemzeti kisebbségek öntudatának megtartására és megerősítésére tett lépéseket.
Elősegítjük az anyaországgal fenntartott kapcsolatok erősítését
|és biztosítjuk kulturális intézményrendszerük fenntartását, fejlesztését.
A sport mindannyiunké.
A sport közösségteremtő erő.
Sajátos természetére, az önkéntes részvételen alapuló sajátosságára, közösségteremtő erejére, valamint a társadalomban és a nevelésben betöltött szerepére tekintettel támogatjuk a sportolási lehetőségek minél szélesebb körben való elterjedését.
Egyházak: együtt a közjó érdekében.
Mindenki szövetségesünk, aki segíthet a nemzet testi-lelki megerősödésben, az összetartozás, a gondoskodás, bizalom térnyerésében.
Az egyházak ma Magyarországon a család mellett a legszilárdabb, a legmélyebbre érő, a legszélesebb keretekben létező közösségek.
Az egyházak fontos feladatot vállalnak a nemzettudat, a kultúra és a lelki egészség megújításában.
Intézményrendszerük révén számos közfeladatot is átvállalnak.
Az emberi életet szolgáló kortárs politika hosszú távon sem nélkülözheti az egyház, a vallásos emberek világának kezdeményező, korrigáló szerepét és együttműködését.
Kiszámítható támogatási rendszer az egyházaknak.
Helyreállítjuk az egyházi intézményekben tanulók, egyházi fenntartású szociális intézményekben, vagy szolgálatok által ellátottak, és maguk az intézmények esélyegyenlőségét.
Az Apostoli Szentszékkel kötött nemzetközi szerződés megszegéséből következő sérelmeket orvosoljuk.
Segítjük az egyházi szervezetek bekapcsolódását a közfeladatok átvállalásába.
Támogatjuk az egyházak kórházi lelki gondozói szolgálatát, segítünk annak továbbépítésében.
56+56.
A kortárs nemzetközi köztudatban 1956, a magyar forradalom és szabadságharc az egyetlen világraszóló magyar emlék.
'56 sok barátot szerzett és szerez nemzetünknek a nagyvilágban,
50. évfordulója kitűnő alkalom lett volna kulturális és gazdasági haszonnal járó programsorozatok, események lebonyolítására,
nemzeti mítoszok megerősítésére, országhatáron belül és kívül.
Elmulasztott lehetőség lesz az évforduló.
Ezért már a következő kormányzati ciklusban megindítjuk nagyszabású pályázatokkal és közösségi tervezéssel az 56. évforduló méltó hazai és külföldi megünneplését.
A cigányság felemelkedése közös ügyünk.
A cigányság a magyar társadalom része.
Alapvető cél, hogy a cigányok közül minél többen váljanak munkából élő, családjuk eltartására és a közterhek viselésére képes állampolgárokká.
Oktatás, ösztöndíjprogramok.
Az oktatás közép- és hosszú távon a cigányság integrációjának legfontosabb eleme, amely tartós eredményt hoz, és amely a polgárrá válás, a középosztály kialakulásának záloga.
Ennek elengedhetetlen feltétele, hogy minden hátrányos helyzetű gyermek 3 éves korától óvodai nevelésben részesüljön.
E nélkül a hátrányos helyzetet konzerváljuk, és nem tudjuk megszüntetni azt.
A közoktatás szerepe.
A közoktatási rendszerben történő képzések során törekedni kell az egyenlő esélyek biztosítására,
az integrált oktatás megvalósulására.
Szükséges a gyengébben tanulók oktatásának eredményességét is javítani.
Elő kell segíteni a délutáni foglalkozások, korrepetálások, szabadidős programok, nyári táboroztatás gyakorlattá válását.
Különösen fontos a továbbtanulásra történő felkészítés javítása a 7-8. osztályosok számára.
Felsőfokú oktatás.
A felsőfokú végzettséggel rendelkező cigány fiatalok aránya még mindig alacsony, ezért bizonyos területeken kiemelten szükséges támogatni a cigány származású szakemberek képzését.
Érvényesíteni kell, hogy cigány fiatalok elsősorban az integráció szempontjából kiemelten fontos területeken szerezzenek felsőfokú képesítést (oktatás, egészségügy, közbiztonság, közigazgatás).
Ösztöndíjprogram.
A közoktatás és a felsőoktatás területén indokolt az ösztöndíjprogram nagyságrendi növelése és minőségi fejlesztése.
Az oktatási rendszer sikerességének érdekében a differenciált ösztöndíjrendszer mellett szükséges kiépíteni a felsőfokú oktatásban egy tutor-rendszert, amely csökkenti, megállítja a lemorzsolódást.
Javítjuk roma honfitársaink méltatlan életkörülményeit.
A romák felemelkedésének fontos eleme, hogy kitörhessenek a kitaszítottságból.
A higiénés állapotok javításával, a tiszta ivóvíz biztosításával és a közlekedés feltételeinek javításával emberhez méltó feltételeket teremtünk a romatelepeken.
Biztosítjuk, hogy a dolgozó és tanuló romák jobb lakáskörülmények közé kerülhessenek.
Foglalkoztatás.
Speciális feladatot jelent azonban a korábban szakmát vagy betanított munkási képesítést szerzett, dolgozni tudó és akaró cigány munkanélküliek álláshoz juttatása.
A munkaerőpiacon esélytelen munkavállalók részére továbbra is biztosítani kell a közhasznú munka lehetőségét, amely a helyi önkormányzatok kompetenciájában marad.
A foglalkoztatás javítása érdekében átgondolandók a képzési, átképzési és foglalkoztatási programok, amelyekbe megfelelő kontroll beépítése szükséges.
A munkahelyteremtéssel összefüggésben, a cigányság sajátosságait figyelembe véve, erősíteni kell a családi gazdaságok kialakítását, valamint a szezonális munkavégzés lehetőségét.
A korábbi sikeres kísérleteket felélesztve ismét támogatni kell a hátrányos helyzetű lakosság körében a szociális földprogramokat, állattartást, erdészeti munkákat, gyógynövénygyűjtést és -termelést stb.
Egészségügyi programok.
Az egészségügy területén a hátrányos helyzetű települések és településrészek magasabb szintű ellátására vonatkozó népegészségügyi programok diszkriminációmentes alkalmazásán túl a cigányságra irányuló megelőzési, egészségnevelési programokat is útjára kell indítani.
A cigány népesség nagy részének rossz egészségügyi állapota megköveteli a megfelelő szűrések biztosítását, főként azon betegségcsoportokkal kapcsolatban, amelyeknél a rossz életkörülmények miatt halmozottan számolhatunk terjedésükkel (pl. tüdőszűrés, fogászati szűrések stb.)
Az egészségre nevelés fontos területén tájékoztatni kell az érintett csoportokat, ezekhez az oktatási koncepcióval összefüggésben fontos a megfelelő cigány szakemberek képzése (prevenció, családtervezés, életvitel, alapvető higiénés ismeretek stb.)
Cigány kultúra - többségi társadalom.
A magyarországi cigányság kultúrája az eddigi kultúrpolitikai törekvésekben folyamatosan megjelent.
A polgári kormányzás időszaka alatt ezt a tendenciát folytatni kívánjuk.
Szükséges a többségi társadalom részére azoknak a kulturális jellemzőknek a közvetítése, amelyek a magyarországi cigányságról reális képet adnak, és megismertetik ezt a sajátos, sok jegyében különböző közösséget a többségi társadalommal.
Ennek érdekében folyamatosan meg kell jeleníteni a programokban részt vevő családok boldogulási esélyeit, kulturális sajátosságait, ugyanis ez erősíti a befogadás folyamatát.
A kultúra minél szélesebb körben történő bemutatása csökkenti a többségi társadalom másságtól való tartózkodását.
A kulturális tárcával közösen, az ország közművelődési intézményeit bevonva, országos kulturális programot indítunk, amely a magyarországi és határon túli cigányság életkörülményeit, kulturális jellemzőit, a sikeres együttélési modelleket mutatja be a többségi társadalom tagjainak.
Külpolitika: a nemzetpolitika fontos ága
A nemzet megtartó erő, mely biztonságot teremt és az összetartozás élményét adja.
Lehetőséget biztosít a lelki és anyagi felemelkedésre.
Nemzetpolitikánk alapja, hogy a határon túli magyarság nem tehertétel az anyaország számára, hanem befektetés a jövőbe, lehetőség és gazdasági erőforrás.
A jó szomszédság érdekében.
A határon túli magyarok érdekeit szem előtt tartva erősítjük az együttműködést a szomszédos államokkal.
Szomszédságpolitikánkat három pillérre kívánjuk építeni: továbbra is kiegyensúlyozott kapcsolatokra fogunk törekedni mindegyik szomszédos országgal,
visszatérünk a közös terveken és beruházásokon nyugvó együttműködéshez,
illetve - az erre szolgáló alapítványi támogatások rendszerének megteremtésével - elősegítjük a hazánkban és a szomszédos országokban működő civil szervezetek együttműködését.
Határontúliak: nem döntünk nélkülük.
A nemzetpolitikában vissza kell térnünk ahhoz a gyakorlathoz, hogy a határon túli magyar közösségekkel kapcsolatos döntések meghozatalánál a határon túli magyarság szervezeteinek véleményét vesszük alapul.
A határokon átívelő nemzetegyesítés tartalma: egységes kulturális és gazdasági közösséggé és térséggé szervezni a határon innen és túl élő magyarságot, minden magyar szülőföldjét.
Bővítjük és kiszámíthatóvá tesszük a határontúliak támogatásának rendszerét.
A magyar érdekek védelmében.
A polgári kormány külpolitikájának fő célja a magyar érdekek védelme
és a magyarság életminőségének a javítása.
A magyar emberek az elmúlt másfél évtizedben nagy áldozatokat hoztak az uniós tagságért, ezért tapasztalniuk kell, hogy személyes hasznuk származik a mindenkori kormány uniós politikájából.
Csak így érezhetik sajátjuknak az uniót, és válhatnak annak öntudatos polgáraivá.
Egyenlő lehetőséget az új tagállamoknak.
A Fidesz - Magyar Polgári Szövetség azt vallja, hogy a magyar Európa-politikának el kell indítania hazánk felzárkózását a kontinens fejlettebb részeihez, erősítenie kell biztonságunkat, és minden területen meg kell erősítenie a magyar polgárok érdekeinek képviseletét.
A gyors felzárkózás érdekében a magyar külpolitikának szorgalmaznia kell a hazánkat sújtó átmeneti korlátozások mielőbbi felszámolását,
és fel kell lépnie annak érdekében, hogy az unió külgazdasági kapcsolatai, különösen az energiaszektor és a hozzá kapcsolódó iparágak területén, az unión belüli monopóliummentes, versenybarát viszonyok kialakulásához járuljanak hozzá.
Határozott tervekkel az unióban.
Magyarországnak fel kell készülnie arra, hogy 2011-ben az EU soros elnöke lesz.
Az elnökség fél éve alatt hazánk lesz az unió középpontja, és kulcsszerepet fog játszani az unió döntéseiben.
A felkészülés időszaka a most kezdődő kormányzati ciklusra esik.
Hajrá, Magyarország!
A Cselekvő Nemzet ProgramjaKiadja a Fidesz – Magyar Polgári Szövetség www.fidesz.hu
