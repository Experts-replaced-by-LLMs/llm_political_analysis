Slovensko má za sebou 16 rokov slobody.
Za tento historicky krátky čas máme skúsenosť, že každé parlamentné voľby rozhodovali a rozhodli o naozaj vážnych veciach.
O demokratickom odstavení totalitnej komunistickej strany od moci.
O vzniku samostatnej Slovenskej republiky.
O ohrození základov demokracie
a vyradení z integračných procesov.
O zmene, ktorá priniesla nádej.
O definitívnom začlenení Slovenska do rodiny slobodných európskych národov a štátov.
Sú takí, ktorí hovoria, že parlamentné voľby 2006 nemajú takúto veľkú tému – a že nerozhodnú o žiadnych vážnych veciach.
Sme presvedčení, že je to inak: a SDKÚ-DS je pripravená presvedčiť Vás, že 17. júna 2006 urobia občania Slovenskej republiky veľmi vážne rozhodnutie.
Slovensko sa za 16 rokov v mnohom zmenilo, poučilo, dozrelo.
Slovenskí občania majú za sebou 16 rokov úsilia, nádejí, aj odriekania.
Niekedy viedlo k lepším výsledkom, inokedy to bol premárnený čas, sprevádzaný chybami a omylmi.
Úsilie, vynaložené občanmi Slovenska počas posledných rokov, priviedlo našu vlasť do rodiny slobodných moderných demokratických európskych národov.
Reformy, ktoré sme uskutočnili po roku 1998 a najmä po roku 2002, nás vytrhli z bludného kruhu zadlžovania krajiny a prešľapovania na mieste.
Podarilo sa nám splatiť aj niektoré veľké dlhy voči minulosti, ktoré tu zanechali nezodpovedné vlády pred rokom 1989.
A niektoré aj po ňom.
Otvorili sme sa svetu a svet sa otvoril nám.
Našli sme odvahu na potrebné zmeny – a mnohé z nich priniesli výsledky.
Svet si Slovensko váži a slovenskí občania môžu byť na svoju vlasť právom hrdí.
Nič z toho nebolo samozrejmé.
Rozhodovala politická vôľa občanov – a po nich politické rozhodnutia zvolených zástupcov.
Slovenskí voliči v júni 2006 znovu urobia významné rozhodnutie.
Bude to rozhodnutie, či nadviažeme na toto veľké úsilie – alebo sa vrátime nazad.
Či nadviažeme na reformné úsilie posledných rokov – alebo začneme znovu, a za každú cenu inak.
Bude to rozhodnutie, či budeme rozumne hospodáriť– alebo budeme zadlžovať krajinu.
Či pôjdeme cestou zodpovednej realistickej politiky rovností príležitostí občanov, rodín, regiónov... –
alebo cestou sľubovanej rovnosti každého a všetkých, bez ohľadu na úsilie, aktivitu, výsledky.
Bude to aj rozhodnutie o tom, či dokážeme ustrážiť politické a ideologické extrémy
– alebo sa dostanú k silnejšiemu slovu takí, čo zastupujú nemnohých, ale chcú diktovať spôsob života všetkým.
Bude to rozhodnutie, či bude Slovensko úspešné,
či  bude vzdelané,
spravodlivé,
občianske
a bezpečné.
Alebo či sa vrátime k prekonaným problémom a k falošným ilúziám o sociálnom štáte.
* * *
Slovensko prešlo kus úspešnej cesty.
Slovenská demokratická a kresťanská únia – Demokratická strana a jej predstavitelia významným spôsobom ovplyvňovali vývoj na Slovensku po roku 1998.
SDKÚ-DS sa hlási k základným princípom a programovým cieľom, zakotveným vo svojich doterajších programových dokumentoch, a k hodnotám, ktoré sú v nich obsiahnuté.
SDKÚ-DS je v medzinárodnom kontexte členom EPP (Európska ľudová strana), zdieľa hodnoty tohto najsilnejšieho európskeho politického zoskupenia, a na ich presadzovaní sa podieľa na pôde európskych inštitúcií, zvlášť v Európskom parlamente.
SDKÚ-DS sa uchádza o dôveru voličov v parlamentných voľbách 2006 s programom politickej kontinuity a nových riešení v tých oblastiach, ktoré považujeme za prioritné.
SDKÚ-DS pripravovala svoj program pre parlamentné voľby 2006 v diskusii so stovkami významných slovenských odborníkov.
Odráža hodnoty, v ktoré veríme, aktualizuje politiky, ktoré dlhodobo presadzujeme, a navrhuje konkrétne riešenia, ktorými títo odborníci obohatili naše poznanie a ktoré odrážajú našu skúsenosť.
Ďakujeme každému, kto prijal naše pozvanie, zúčastnil sa na odborných konferenciách a priložil ruku k dielu pri formulovaní tohto zodpovedného programu pre Slovensko po roku 2006.
Ďakujeme aj všetkým tým občanom, ktorí sa na nás obrátili so svojimi podnetmi a návrhmi.
Náš volebný program sme pripravovali v otvorenom dialógu.
V takomto dialógu chceme pokračovať aj pri jeho presadzovaní.
Veľa otázok a úloh, na ktoré sa chceme sústrediť, musí riešiť parlament a vláda.
Iné však nie je možné urobiť bez spolupráce so samosprávnymi orgánmi, mimovládnymi organizáciami, vzdelávacími inštitúciami, bez iniciatívy ľudí, občanov Slovenskej republiky.
* * *
Volebný program SDKÚ-DS je reálnou víziou úspešného Slovenska,
a jeho obsahom sú jasné politiky v prioritných oblastiach, ktoré povedú k realizácii tejto vízie.
Naším zámerom a cieľom je hovoriť k veci – navrhnúť občanom Slovenska realistickú víziu a nové fungujúce konkrétne riešenia.
SDKÚ-DS je presvedčená, že Slovensko má na to byť úspešnou krajinou.
SDKÚ-DS je presvedčená, že Slovensko bude krajinou úspešných občanov vtedy, keď bude
vzdelané,
spravodlivé,
občianske
a bezpečné.
Štyri piliere – štyri princípy – nášho programu sa spájajú vo vízii úspešného Slovenska a sú súčasťou všetkých našich politík obsiahnutých v tomto volebnom programe.
Čo pre nás tieto piliere znamenajú?
Slovensko vzdelané
Slovenskou bude úspešnou krajinou, keď bude krajinou vzdelanou.
Niet lepšej investície do budúcnosti, ako je orientácia na vzdelanie.
Zmysel a hodnotu vzdelania poznali naši predkovia, ktorí – hoci sami chudobní a veľakrát bez vzdelania – vycítili vo vzdelaní príležitosť pre svoje deti.
Význam vzdelania sa v dnešnom svete zvyšuje.
Stáva sa hodnotou, ktorá najzásadnejším spôsobom rozhoduje o individuálnom úspechu každého človeka, firmy, ale aj o úspechu národov a štátov v medzinárodnej konkurencii.
Orientácia na vzdelanie v tomto programe znamená oveľa širší projekt, než je zlepšovanie kvality nášho školstva.
Znamená povzbudenie a dostupnosť informácií a vzdelávania pre všetky skupiny obyvateľstva v takej forme a rozsahu, ktoré pomôžu zlepšiť kvalitu život dnes – a pripraviť sa na výzvy, ktoré prídu zajtra.
Vedomosti a informácie sú kapitál, ich tvorivé využitie sa môže stať našou úspešnou stratégiou.
Vzdelanie poskytuje individuálne šance každému občanovi zlepšovať svoju ekonomickú a sociálnu situáciu, v každom veku a v každom postavení.
Vzdelanie zvyšuje hodnotu pracovnej sily, schopnosť udržať si prácu a reálne ašpirovať na prácu s vyššou kvalifikáciou a vyššou mzdou.
Ekonomika postavená na znalostiach a vedomostiach je stratégiou, ktorá sa ukázala byť úspešná všade tam, kde sa na ňu sústredili.
Pre nás, pre Slovensko, je príležitosťou byť konkurencieschopným nielen dnes, ale aj v dlhodobej budúcnosti.
Udržať vysoký hospodársky rast a spevňovať silu našej ekonomiky tak, aby zabezpečovala dosť zdrojov, aby sa zvyšovala zamestnanosť a rástla životná úroveň.
Vzdelanie je podmienkou, ako obstáť v ére informačných technológií a využívať ich možnosti čoraz väčším počtom občanov.
Vzdelanie je podmienkou, ako sa dorozumieť vo svete a so svetom, ako sa stať jeho súčasťou a ako v ňom dobre obstáť.
Iba vzdelanie prinesie šancu deťom zo sociálne slabších vrstiev vykročiť z bludného kruhu, v ktorom sa dlhé desaťročia nachádzali ich rodičia.
Orientácia na vzdelanie znamená aj možnosť získať kvalifikáciu alebo pracovné návyky pre týchto rodičov, ktorí ich po desaťročia nezískali.
Vzdelanie je predpokladom k porozumeniu zmyslu hodnôt, na ktorých stojí naša civilizácia.
Vzdelanie robí ľudí kultúrnejšími vo vzťahoch navzájom, prináša viac kultúrnosti do spoločnosti, vytvára podmienky pre skutočnú, nefalšovanú vzájomnú solidaritu.
Vzdelanie bude nielen impulzom pre slovenskú kultúru, ale povzbudí záujem a aj našu zodpovednosť pri ochrane a zveľaďovaní národného kultúrneho dedičstva.
So vzdelaním sa zvyšuje záujem občana o vlastné zdravie, o zdravý životný štýl.
Je to najefektívnejšia cesta predchádzania civilizačným chorobám, nezdravému využívaniu voľného času a návykom, ktoré ohrozujú naše zdravie a znižujú kvalitu života.
So vzdelaním sa zvyšuje aj sebavedomie – sebavedomie každého z nás, aj sebavedomie spoločnosti a národa.
Prináša schopnosť využívať svoje práva v občianskom živote, voči úradom, vo vzťahu k štátu.
Prináša však aj vedomie zodpovednosti: za vlastný život, za osudy iných a za osudy vlasti.
Vzdelanie je najlepšou investíciou do budúcnosti, pretože je najlepším nástrojom, ako riešiť problémy a výzvy, ktoré dnes ešte nepoznáme, ktoré však pred nás doma i za hranicami postaví život v budúcnosti
Žijeme vo svete, ktorý sa rýchlo mení - iba vzdelaný človek a vzdelaný národ dokáže dať rozumnú odpoveď na otázky, ktoré nám život položí zajtra. SDKÚ-DS prišla s programom Minerva (Stratégia konkurencieschopnosti Slovenska do roku 2010), presadila ho v roku 2005 do programu vlády a chce v jeho napĺňaní pokračovať aj po roku 2006.
Slovensko spravodlivé
Slovensko bude úspešnou krajinou vtedy, keď si všetci ľudia budú rovní v príležitostiach.
Snaha o dosiahnutie rovnosti medzi aktívnymi a pasívnymi občanmi nie je spravodlivá.
Lebo skutočná spravodlivosť je rovnosť šancí.
Dáva zmysel byť aktívnym – a pomôcť si; alebo byť pasívnym.
Ale nie na úkor a za peniaze aktívnych spoluobčanov.
Ekonomická spravodlivosť je vtedy spravodlivosťou, keď sa aktivita oplatí.
Skutočná sociálna spravodlivosť neznamená ponúknuť každému všetko, ale vytvoriť podmienky pre zlepšenie vlastnej situácie.
Skutočná sociálna spravodlivosť znamená tiež vytvorenie zdrojov na solidaritu, aj zo strany štátu, pre tých, ktorí sa bez nej nezaobídu.
Skutočná spravodlivosť však znamená aj zodpovednosť: že tak nebudeme robiť na úkor zadlžovania našich detí.
Slovensko bude spravodlivé vtedy, keď budeme podporovať to, čo funguje.
Ukázalo sa, že prináša výsledky, ak štát motivuje ekonomiku prehľadným daňovým systémom a nízkymi daňami.
Ukázalo sa, že prináša výsledky, ak štát robí motivačnú sociálnu politiku podpôr.
Ukázalo sa, že to funguje, ak sociálna podpora nie je automatická samozrejmosť, ale ak je viazaná na úsilie nájsť si prácu, zlepšovať si kvalifikáciu, zapojiť sa do verejných prác.
Ukázalo sa, že to funguje, ak štát viaže sociálne dávky na plnenie si povinností zo strany rodičov voči deťom.
Slovensko bude spravodlivé, ak bude rovnosť šancí pre všetky rodiny, a v centre politiky podpory rodiny budú deti.
Nie je spravodlivé, ak politika podpory rodiny znevýhodňuje deti za omyly a chyby ich rodičov.
Rovnosť šancí pre každú rodinu znamená, že každá rodina, ktorá riadne vychováva deti, si zasluhuje adekvátnu podporu.
Bez ohľadu na počet jej členov, úplnosť, či poradie životného partnera.
Je spravodlivé usilovať o to, aby sme mali silnú ekonomiku.
Je to spravodlivé najmä voči občanom, ktorí sú na tom dnes horšie.
Iba silnejúca ekonomika totiž dokáže vytvárať viac pracovných miest, zvyšovať rovnosť šancí zamestnať sa, zvyšovať príjmy ľudí na jednej strane  a vytvárať reálne zdroje štátu pre sociálnu podporu tým, ktorí sú na ňu odkázaní, na strane druhej.
Slabá ekonomika v skutočnosti vždy viac ubližuje chudobným ako bohatým: tým, ktorí v slabej a nefungujúcej ekonomike prichádzajú o prácu a novú si nevedia nájsť, voči tým, ktorým štát s upadajúcou ekonomikou nedokáže zabezpečiť sociálnu podporu bez toho, aby sa nežilo na úkor budúcnosti.
Spravodlivosť znamená aj rovnosť príležitostí pre regióny a znižovanie rozdielov medzi nimi, vytváraním predpokladov na rýchlejší rast regiónov.
Regionálne rozdiely sú prítomné vo všetkých, aj vo veľmi vyspelých krajinách.
Nerovnosti v ekonomickom potenciáli a sociálnej situácii obyvateľov medzi východom a západom Slovenska vznikali desaťročia, pričom dodnes platíme daň za pokusy znižovať ich neprirodzeným a neefektívnym spôsobom.
Slovensko bude spravodlivé, ak investície do infraštruktúry z domácich a európskych fondov umožnia využiť dosiaľ nevyužívaný ľudský a prírodný potenciál všetkých slovenských regiónov diverzifikovane – spôsobom im prirodzeným a vlastným.
Spravodlivá je úcta, vážnosť, ale aj podpora každému, kto dokáže zabezpečiť ľuďom prácu – bez ohľadu na veľkosť investície.
Iné môžu byť formy podpory pre malých a pre veľkých zamestnávateľov a investície, rovnaký však musí byť jej význam.
Slovensko bude spravodlivé vtedy, ak budú platiť jasné pravidlá.
Jasné a zrozumiteľné pravidlá v ekonomickom, politickom, aj spoločenskom živote.
Jasné pravidlá, ktoré rozlíšia aktivitu a pasivitu,
zákonnosť od nezákonnosti,
rovnosť šancí a rovnostárstvo.
Slovensko bude spravodlivé, ak sa bude znižovať vplyv neprehľadných profesných, vzťahových a obchodných väzieb, klientelizmu, úplatkárstva.
Reprezentuje ho stav, keď sú služby štátnych a verejných úradov, vzťahy v podnikaní, pracovno-právne vzťahy, ale aj politický systém prísne viazané na zrozumiteľný a vykonateľný zákon, a keď v spoločnosti vládnu dobré mravy.
Slovensko bude spravodlivé, keď budú efektívne, rýchlo a nepredpojato pracovať súdy a keď budú ich rozhodnutia čitateľné a zrozumiteľné.
Slovensko bude spravodlivé, keď bude verejná správa orientovaná na službu občanovi a jej výkon bude kontrolovateľný.
Slovensko občianske
Slovensko bude úspešné, keď bude rešpektovaný občiansky princíp spravovania vecí verejných v čo najvyššej miere.
Rovnosť ľudí pred zákonom.
Občianske Slovensko znamená dôsledne rešpektovať individuálne práva každého občana,
a nevytvárať práva skupinové, ktoré nakoniec vždy stavajú občanov proti sebe.
Občianske Slovensko je také, ktoré je národnostne a kultúrne tolerantné.
Znamená to tiež rešpektovať práva príslušníkov národnostných menšín.
Keď budú občania patriaci k národnostným menšinám a etnickým skupinám žiť ako súčasť občianskej spoločnosti.
Keď bude väčšina rešpektovať práva príslušníkov menšiny, a keď sa menšina nebude vymedzovať voči väčšine.
Slovensko občianske znamená, že štátna moc ľuďom nediktuje, čo majú robiť a ako majú žiť, ak dodržiavajú zákony.
A zákony nemajú vstupovať do súkromného života občanov v otázkach, ktoré súvisia s etickou a hodnotovou orientáciou, dokiaľ sa v týchto otázkach nedosiahne najširšia spoločenská zhoda.
Slovensko bude občianske, keď bude sekulárnym štátom.
Vychádzame pritom zo zásady, že viera, rovnako ako hodnotová a ideologická orientácia, pokiaľ sa nedostávajú do rozporu so zákonom, sú výhradne súkromnou vecou každého občana.
Slovensko bude občianske, keď bude rešpektovať princíp subsidiarity v správe vecí verejných
Ak budú občianske aktivity prirodzenou súčasťou nášho života, budú sa orientovať na ozajstné potreby občanov a v tejto činnosti budú v adekvátnej miere podporované.
Keď participácia občanov bude silná na každej úrovni samosprávy a keď občania pocítia jej zmysel.
Slovensko bezpečné
Slovensko bude úspešné, keď bude bezpečné.
Slovensko bude bezpečné, keď bude mať dobrých spojencov,
a keď bude efektívne chrániť bezpečie svojich občanov doma.
Slovenská republika bude bezpečná súčasť transatlantického spojenectva, keď bude mať v tomto zväzku pevné postavenie a keď bude všestranne pôsobiť na jeho súdržnosť.
Slovensko bude mať v tomto zväzku pevné postavenie, keď dokáže niesť svoj diel spoluzodpovednosti.
Slovensko bezpečné znamená Slovensko dôveryhodné vo svojej vnútornej a zahraničnej politike.
Slovensko dôveryhodné v zahraničnej politike znamená aktívnu politiku na pôde EÚ
a spoľahlivé spojenectvo v NATO.
Slovensko bezpečné znamená kvalitné ozbrojené sily ako súčasť kolektívnej obrany.
A ochotu angažovať sa v misiách v zahraničí, ktorých cieľom je väčšie zníženie ozbrojených hrozieb a rizika nestability vo svete.
Slovensko bezpečné pre svojich občanov znamená profesionálne zdatnú, dôveryhodnú a efektívnu políciu, voči bezúhonnému občanovi naladenú chápavo a priateľsky.
Ale aj efektívne záchranné zbory a funkčnú civilnú ochranu.
Slovensko bezpečné však znamená aj Slovensko vzdelané,
spravodlivé
a občianske vo vnútornej politike.
Pocit bezpečia, to je aj dobrá ekonomická perspektíva krajiny,
rozumné hospodárenie vlády,
spravodlivé a jasné pravidlá,
rovnosť príležitostí pre občanov,
politická stabilita a vypočítateľná politika vlády - taká politika, ktorá dokáže ustrážiť a eliminovať extrémy.
Volebný program SDKÚ-DS pre úspešné Slovensko
je programom princípov a konkrétnych riešení.
Náš volebný program je záväzkom, že ak nám dajú ľudia dôveru, SDKÚ-DS nebude robiť kompromisy v tom, aby sa Slovensko vyvíjalo ako krajina vzdelaná,
spravodlivá,
občianska
a bezpečná.
So svojím programom sa neobraciame na konkrétnu sociálnu skupinu, ktorej by sme navrhovali výhody na úkor iných.
Sme presvedčení, že naša vízia a jej konkrétne napĺňanie prinesie úžitok každému, kto má záujem aktívne prispieť k zlepšeniu svojej situácie, bez ohľadu na jeho súčasný sociálny status.
Je adresovaná každému, kto verí, že dobré pravidlá a rovnosť šancí vytvárajú ten správny a otvorený priestor na sebarealizáciu.
Obraciame sa na každého, komu na úspešnom Slovensku naozaj záleží.
1. spoločnosť založená na vzdelaní
SDKÚ-DS vo svojom volebnom programe zdôrazňuje previazanosť ekonomiky a vzdelania, celkovej úrovne spoločnosti, kvality života občanov, ich životnej úrovne a ich vzdelania.
Slovensko dosiahlo v posledných rokoch rekordný ekonomický rast zároveň s rozumným hospodárením štátu, ktoré medziročne pomerne znižuje život našej vlasti na dlh.
Slovensko sa stalo v posledných rokoch príťažlivým miestom pre investorov, ktorí spolu s domácimi fungujúcimi podnikmi zvyšujú úroveň zamestnanosti na Slovensku.
Slovenská spoločnosť sa týmto vydala na cestu, ktorá môže urýchliť dobiehanie najvyspelejších krajín EÚ.
Energické spojenie fungujúcej ekonomiky a podpory vzdelávania pokrok na tejto ceste urýchli.
Ak boli významným impulzom pre Slovensko v predchádzajúcom období reformy v ekonomickej a sociálnej sfére, v nasledujúcom období sa takýmto impulzom môže stať orientácia Slovenska na vzdelanie a na poznatkovú ekonomiku.
Pomôže každému: mladému človeku nájsť si dobré uplatnenie, zamestnanému zvyšovať si svoju kvalifikáciu s víziou lepšieho zárobku, nízkokvalifikovaným občanom zlepšiť cenu svojej práce a nájsť si ju; pre ekonomiku to znamená podporu investícií a podnikania s vyššiu pridanou hodnotou.
SDKÚ-DS počas svojho pôsobenia vo vláde presadzovalo nasmerovanie slovenskej ekonomiky a spoločnosti v programe rozvoja konkurencieschopnej spoločnosti do roku 2010 (program Minerva).
Budeme ďalej podporovať jej ciele a nástroje, navrhneme a presadíme ďalšie nové riešenia v týchto oblastiach:
zlepšovanie podnikateľského prostredia,
investície do ľudí a vzdelávania,
podpora inovácií, vedy a výskumu,
rozvoj informačnej spoločnosti.
Pre túto stratégiu rozvoja ekonomiky a spoločnosti je však nevyhnutné pokračovať v súčasnej hospodárskej politike, založenej na udržaní reforiem a ďalšom zlepšovaní podnikateľského prostredia.
Na daňovej a rozpočtovej politike, ktorá je založená na prehľadných pravidlách s čo najmenším množstvom výnimiek, na efektívnom daňovom systéme (nízke a prehľadné dane),
a na zodpovednom hospodárení (nezadlžovaní štátu).
1.1. Hospodárska politika
1.1.1. Dane a odvody
Udržanie efektívneho, jednoduchého a neutrálneho daňového systému je našou prioritou.
Daňová reforma, ktorú sme uskutočnili v predchádzajúcom období, mu takúto podobu dala a už dnes sa jasne a zreteľne ukazujú jeho dobré výsledky, a to nielen pre príjmy verejných financií, ale aj na zlepšenie podnikateľského prostredia a zvyšovania zamestnanosti.
Vďaka reformám, najmä daňovej, sa výrazne zlepšil výber daní.
Sme povinní zvýšiť napr. spotrebnú daň z tabaku, zaviesť nové dane (napr. energetickú) – zdroje, ktoré takto získame, nepovedú k zvyšovaniu daňového zaťaženia (ktoré vypočítavame ako podiel daňových príjmov na HDP), ale ich použijeme na ďalšie znižovanie daní a odvodov.
Vďaka reformám, najmä daňovej, dosahuje Slovenská republika nad očakávanie pozitívny vývoj daňových príjmov.
To umožňuje uvažovať o ďalšom postupnom miernom znižovaní daňového a odvodového zaťaženia.
SDKÚ-DS bude v nasledujúcom volebnom období presadzovať znižovanie priamych daní (rovnej dane) o jedno percento ročne, na úroveň 15 percent v roku 2010.
Alternatívne je možné uvažovať o ponechaní rovnej dane na úrovni 19 percent a jednopercentnom ročnom znižovaní odvodov.
Za predpokladu udržania reforiem a pokračovania zodpovednej a kompetentnej hospodárskej politiky je možné aj pri takomto znížení sadzby daní (resp. odvodov) dosiahnuť cieľ smerovania k vyrovnaným verejným financiám
a zabezpečenie financovania prioritných oblastí z verejných zdrojov (najmä rozvoja vzdelanostnej ekonomiky
a budovania infraštruktúry).
Premenou daňovej správy na tzv. Finančný úrad (pozri 2.1.3. Jednotný výber daní a odvodov), zjednotením výberu daní a odvodov zvýšime efektívnosť ich výberu.
Zoštíhlime daňovú správu, zjednodušíme jej štruktúru a znížime počet stupňov jej riadenia; namiesto dnešných 102 bude daňových úradov iba 9, zrušíme krajské daňové úrady ako nepotrebný stupeň riadenia, pričom všetky pracoviská daňových úradov zostanú zachované, zmení sa však ich náplň práce a budú slúžiť občanom, daňovníkom ako poradenské centrá.
Zavŕšime už začatý proces zjednotenia výberu daní a poplatkov.
Zavedieme jednotný vymeriavací základ a ročné zúčtovanie daní z príjmov a všetkých odvodov.
Odvody zamestnávateľa presunieme na zamestnanca a navrhneme, aby sa cena práce transformovala na hrubú mzdu zamestnanca, ktorú má (zamestnanec) na svojej výplatnej páske.
Vytvoríme automatizovaný systém, ktorý neumožní chybné platby zamestnávateľov za svojich zamestnancov.
Vytvoríme tak podmienky na ďalšie znižovanie daní a odvodov.
1.1.2. Verejné financie
Základným predpokladom pre úspešný ekonomický vývoj je pokračovanie v zodpovednej rozpočtovej politike tak, ako tomu bolo v posledných rokoch.
Na konci volebného obdobia, v roku 2010, nám to dáva šancu dosiahnuť vyrovnaný rozpočet, čím zastavíme zadlžovanie budúcich generácií.
Pri udržaní reforiem to považujeme nielen za možné, ale aj žiaduce – okrem priaznivého vplyvu na ekonomiku, dôveru investorov a finančného sveta sa Slovensko musí pripravovať na dôsledky nepriaznivého demografického vývoja, na dôsledky postupného starnutia obyvateľstva.
Skvalitníme a budeme dôslednejšie trvať na efektívnom využívaní programového rozpočtovania;
dokončíme systém verejného výkazníctva a účtovníctva s využitím medzinárodných štandardov – týmito krokmi dokončíme naštartovanú reformu verejných financií.
Navrhneme mechanizmy, ktoré zabránia prijímaniu zákonov s nekrytými rozpočtovými dôsledkami, čím zamedzíme neopodstatnenému rastu verejných výdavkov.
Navrhneme, aby sa kritériá európskeho Paktu rastu a stability stali súčasťou zákona o rozpočtových pravidlách.
Navrhneme úpravu rokovacieho poriadku NR SR tak, aby každý pozmeňujúci alebo doplňujúci návrh obsahoval informáciu o vplyve na verejné financie.
Budeme presadzovať pravidlá o výdavkových stropoch, ktoré by sa nemali prekročiť ani v tom prípade, že vývoj verejných financií bude lepší, ako to predpokladal zákon o štátnom rozpočte.
Navrhneme ustanovenie, podľa ktorého sa úspora v položke dlhová služba nebude môcť použiť na zvýšenie výdavkov.
Do parlamentu predložíme návrh ústavného zákona na ochranu vkladov a percenta príspevkov v 2. pilieri dôchodkového zabezpečenia,
ktorý zároveň určí, že príjmy z privatizácie sa budú môcť použiť iba na krytie nákladov spojených s dôchodkovou reformou (pozri 3.1.4. Dôchodkový a odvodový systém).
Podporujeme pokračujúci proces decentralizácie verejnej správy; preto v oblasti fiškálnej decentralizácie doladíme pravidlá rozdeľovania daňového výnosu medzi obce, mestá a samosprávne kraje tak, aby viac zohľadňovali rozdiely napr. v nárokoch na kúrenie a na údržbu miestnych komunikácií nielen vzhľadom na klimatické podmienky, ale aj na obhospodarovanú dĺžku týchto komunikácií.
Zároveň udržíme prehľadnosť a relatívnu jednoduchosť pravidiel.
Chceme naďalej skvalitňovať prácu Agentúry na riadenie dlhu a likvidity a Štátnej pokladnice – obe tieto inštitúcie výraznou mierou prispeli k zlepšeniu v procese riadenia verejných financií.
Aj naďalej budeme presadzovať politiku neposkytovania nových štátnych záruk za úvery.
Doterajšie skúsenosti z používania zdrojov Európskej únie využijeme tak, aby sa celý systém zjednodušil, spružnil, a tým sa uľahčí a urýchli čerpanie prostriedkov z fondov EÚ,
a pri tom sa nezvýši neprehľadnosť, a teda riziko zneužívania týchto zdrojov.
Sme silným zástancom, ale aj garantom zavŕšenia európskej integrácie Slovenska.
Plne sa zasadíme o prijatie eura k 1.1.2009 – vstupom do eurozóny sa zvýši rast našej ekonomiky, vzrastie zamestnanosť a životná úroveň.
Uskutočníme všetky potrebné opatrenia na to, aby sme zabránili tým rizikám, ktoré zavedenie spoločnej európskej meny sprevádzajú, napr. umelému zvyšovaniu cien.
Naďalej budeme podporovať nezávislé postavenie Národnej banky Slovenska; zodpovedná makroekonomická politika sa totiž musí opierať o vyváženú spoluprácu vlády a NBS.
1.1.3. Podnikateľské prostredie, rozvoj domáceho podnikania a inovácií
Napriek tomu, že sa nám podarilo počas posledných rokov výrazne zlepšiť podnikateľské prostredie, potrebujeme, aby bolo ešte kvalitnejšie
– a tomu v súčasnosti bráni najmä nedostatočná vymožiteľnosť práva, nízka efektívnosť verejnej správy a stále vysoká miera byrokracie a regulácie a nedostatočne rozvinutý kapitálový trh.
Preto v spolupráci so zamestnávateľskými organizáciami v prvom rade pripravíme a presadíme systém posudzovania vplyvov na podnikateľské prostredie tak, aby súčasťou každého pripravovaného zákona (alebo iného regulačného nástroja) bola čo najpresnejšia analýza jeho dosahu na podnikateľské prostredie.
Osobitne by sa mali posudzovať vplyvy legislatívnych rozhodnutí (a iných regulačných nástrojov) na oblasť podnikania s informačnými technológiami, ako aj dopady legislatívnych zmien na zavádzanie informačných technológií v štátnej správe.
Podrobnému auditu podrobíme nielen novú, ale aj existujúcu legislatívu a inú reguláciu.
Navrhneme redukciu tých komôr, kde povinné členstvo obmedzuje vstup do podnikania, bráni konkurencii – zníži sa tým miera korporativizmu, aj reštriktívnej regulácie v podnikateľskom prostredí.
Budeme presadzovať postupné znižovanie stimulov pre dôležitých investorov a prísne dodržiavanie pravidiel pre ich poskytovanie.
Stimuly by sa postupne mali obmedzovať len na tých investorov, ktorí vytvárajú pracovné miesta v najmenej rozvinutých regiónoch Slovenska.
Naopak, zvýšime mieru a intenzitu pomoci malému a strednému podnikaniu.
Podporíme predovšetkým nepriame formy pomoci cez školenia, vzdelávanie, zvyšovanie kapacity tohto sektora na využívanie európskych, cezhraničných a domácich programov, fondov rizikového kapitálu, grantových schém, pomoc pri identifikácii priorít, pri príprave regionálnych projektov a pod.
Zodpovednosťou vlády v tejto oblasti musí byť zlepšenie koordinácie podporných programov a inštitúcií.
Budeme naďalej podporovať konkurenčné prostredie v tzv. sieťových odvetviach, pretože konkurencia je jediná účinná cesta skvalitňovania služieb v energetike, poštových službách, telekomunikáciách a plynárenstve pre zákazníka, zníži sa tým moc dominantných hráčov.
Konkurencia je najúčinnejšia cesta priaznivej cenovej politiky pre zákazníka v týchto odvetviach.
Presadíme zníženie administratívnej záťaže nielen na pôde parlamentu, ale aj pri rokovaniach v EÚ a vo vzťahu so samosprávami.
Znížime informačné povinnosti podnikateľov voči verejnej správe a zjednodušíme rôzne povoľovacie konania.
Zriadime jednotné kontaktné miesta tak, aby si podnikatelia mohli vybaviť svoje povinnosti voči orgánom verejnej správy na jednom mieste.
V tejto súvislosti tiež zavedieme unikátne registračné číslo pre podnikateľské subjekty, čo zníži byrokraciu a zjednoduší život podnikateľom a vytvorí podmienky pre zavedenie e-governmentu. (pozri 1.4. Informačné a komunikačné technológie)
Budeme presadzovať jednoznačné vymedzenie pojmu verejný záujem a pravidiel jeho používania pri vyvlastňovaní súkromného majetku.
Základným predpokladom zdravého a dlhodobého rastu ekonomiky nie sú sektorové, plánovacie a intervenčné politiky,
ale dôsledné vytváranie priaznivého podnikateľského prostredia, v ktorom štát podporuje a chráni hospodársku súťaž, vytvára pre ňu jasné pravidlá, zabezpečuje ich dodržiavanie a zároveň minimalizuje administratívne prekážky a požiadavky smerom k podnikateľom.
Na to, aby bolo Slovensko dlhodobo úspešné, vytvoríme a zavedieme ucelený inovačný systém.
Jeho súčasťou bude vytvorenie kvalitnej národnej agentúry na podporu inovácií, transformáciou agentúr NADSME a SARIO.
Okrem iného bude zodpovedná za efektívnu verejnú finančnú podporu inovácií a vytváranie motivačných nástrojov na zvýšenie súkromných investícií do inovácií.
Okrem toho bude nevyhnutné zaviesť nástroje, vrátane finančných, na podporu vzniku spoločných vzdelávacích, výskumných a vývojových aktivít súkromnej a akademickej sféry.
Nevyhnutným predpokladom dlhodobého rozvoja ekonomiky a najmä inovatívnych malých a stredných podnikov je výrazné zlepšenie ich prístupu ku kapitálovému trhu a k nebankovým finančným zdrojom vo všeobecnosti.
Vládna politika preto musí vytvoriť vhodné podmienky pre rozvoj rizikového kapitálu a prístupu slovenských firiem k akciovému trhu, ktorý je v súčasnosti nedostatočný.
Podstatný je efektívny prístup slovenských firiem ku kapitálovému trhu, a nie to, kde sa bude tento trh nachádzať.
Preto sa budeme sa usilovať o strategické partnerstvo regionálnych búrz (Bratislava, Viedeň, Budapešť, Praha, Varšava).
Tým sa slovenský kapitálový trh včlení do európskeho a inovatívnym malým a stredným podnikateľom sa tým zväčší prístup ku kapitálovému trhu, rizikovému kapitálu a nebankovým finančným zdrojom.
Zodpovednosť za rozvoj podnikateľského prostredia, ako aj podporu investícií a inovácií presunieme z ministerstva hospodárstva (ktorého zrušenie navrhujeme, pozri 2.1.2. Štátna správa) na ministerstvo financií.
1.2. VZDELÁVANIE
Napriek silnej tradícií a miernemu pokroku v posledných rokoch musíme konštatovať, že vzdelávací systém v našej krajine nie je pripravený na výzvy, ktoré pred neho kladie 21. storočie.
O tom, že slovenské školstvo potrebuje zmenu a investície, už dnes pochybuje málokto.
Vzdelávanie je pre nás zásadnou prioritou.
Nestačí však, ak je vzdelanie prioritou politickej strany, ani štátu.
Malo by sa stať aj prioritou občanov.
Je potrebné nadviazať na pozitívne kroky z minulosti a pripraviť mnohé systémové zmeny, ale najmä je potrebné pri ich uskutočňovaní zaradiť oveľa vyššiu rýchlosť ako doteraz.
Zmeny, ktoré navrhujeme, majú za cieľ dostupné a kvalitné vzdelanie pre každého.
Zmeny v oblasti školstva budú príležitosťou pre rodičov, žiakov a študentov, ale aj pedagógov.
Zároveň však treba veľmi jasne pomenovať to, že príležitosť znamená aj väčšiu zodpovednosť každého zo zainteresovaných a jasný tlak na výsledky.
Lepšie školstvo nie je možné bez investícií do ľudí, ale aj do budov a zariadenia.
Priority štátneho rozpočtu preto budeme orientovať na podporu budovania spoločnosti založenej na vzdelaní.
Za historickú príležitosť považujeme prostriedky zo štrukturálnych fondov EÚ – navrhneme preto, aby po investíciách do dopravnej infraštruktúry šiel druhý najvýraznejší objem prostriedkov EÚ práve na vzdelanie.
Prepojenie vzdelaných ľudí a vysoko priepustnej dopravnej infraštruktúry je podmienkou úspechu všetkých regiónov Slovenska (pozri 5.2. Regionálny rozvoj a doprava).
Na všetkých úrovniach vzdelávania sa zasadíme o dôsledné využívanie počítačov, internetu a moderných komunikačných technológií v každodennom vyučovaní.
Skúsenosti zo zahraničia ukazujú, že investície do školstva prinesú úspech len vtedy, ak sú premyslené a dobre cielené.
Preto za prioritné považujeme nielen dať viac peňazí do školstva, ale rovnako zabezpečiť ich múdre a uvážlivé použitie s dôrazom na rast kvality.
Preto upravíme systém financovania školstva tak, aby financovanie škôl na všetkých úrovniach bolo výraznejšie viazané na ich kvalitu a menej na kvantitu.
Pri investovaní prostriedkov EÚ navrhujeme ich poskytnutie škole viazať nielen na program obsahovej zmeny, ale aj na konkrétne merateľné a vynútiteľné záväzky voči žiakom, rodičom a štátu.
Pretože zmysel má len taká zmena vzdelávacieho systému, ktorá popri zachovaní jeho výchovnej funkcie posilní schopnosť našich mladých ľudí, ale aj dospelých uspieť na trhu práce.
Za zásadnú súčasť prepájania vzdelávacieho systému a trhu práce považujeme aj otváranie sa škôl svojmu okoliu a trhu práce.
Preto podporíme masívne rozšírenie systému kariérneho poradenstva na školách všetkých úrovní a tie aktivity, ktoré žiakom gymnázií a iných škôl primárne orientovaných na prípravu budúcich vysokoškolákov dajú skúsenosť so svetom práce.
Podporíme projekty spolupráce stredných a vysokých škôl.
Zároveň rozšírime na školy všetkých úrovní projekty, ktoré naučia mladých ľudí ekonomickej gramotnosti a podnikateľským zručnostiam.
Pre lepšie prepojenie s praktickým svetom podporíme posilnenie právomoci správnej rady na vysokých školách a rozšírime úlohu rád na stredných školách.
1.2.1. Základné a stredné školstvo
Navrhneme a presadíme celkovú obsahovú prestavbu výučby na základných a stredných školách.
Nestačí totiž, aby naše deti ovládali cudzie jazyky, vedeli využívať internet a chápali fungovanie ekonomiky.
Vo všetkých oblastiach vzdelávania musíme položiť dôraz na prechod od memorovania a encyklopedizmu k schopnosti s informáciami pracovať, chápať ich v širších súvislostiach a skladať ich do vlastných záverov a tvoriť.
Najlepšou cestou k obsahovej zmene je presadiť nový školský zákon a umožniť školám definovať vlastné vzdelávacie programy v rámci celoštátne určených jasných pravidiel.
Väčšia sloboda pre školy a učiteľov povedie k lepším výsledkom len vtedy, ak bude spojená s motiváciou, konkurenciou a zodpovednosťou.
Preto budeme vytvárať aj motivačné prostredie pre obsahovú reformu najmä podporou rozvojových projektov škôl zo štátnych aj európskych zdrojov.
Na úrovni základných škôl presadíme meranie kvality vzdelávacích výstupov takým mechanizmom, akým je jednotná maturita v prípade stredných škôl.
Takýto systém umožní rodičom poznať kvalitu vzdelania svojich detí, žiakom dostať sa bez ďalších prijímacích pohovorov na stredné a vysoké školy a štátu zasiahnuť tam, kde školy zlyhávajú.
Pre rast kvality základného školstva je zároveň nevyhnutné zaviesť motivačné nástroje na podporu spájania veľmi malých škôl do väčších, kvalitnejších a efektívnejších celkov.
Prehodnotíme školské normatívy s ohľadom na odstránenie priveľkého počtu dodatočných kritérií zvýhodňujúce niektoré školy.
Slovensko má v súčasnosti, spomedzi vyspelých krajín, jeden z najvyšších podielov odborného školstva, no čoraz viac stredoškolákov chce pokračovať po maturite v ďalšom štúdiu.
Predpokladáme preto postupné rozširovanie všeobecného vzdelávania – na tento trend musíme byť pripravení tak, aby sme dokázali vyhovieť existujúcemu dopytu.
Pripravíme a podporíme zásadnú reformu stredného odborného školstva s dôrazom na základné jazykové, informačné a podnikateľské zručnosti, ktoré potrebuje každý a už dávno nie sú výsadou, ale nutnosťou.
Presadíme dobudovanie systému podpory vzdelávania detí zo znevýhodneného prostredia, a to nielen podporou stravovania, štipendií, celoplošným využitím inštitútov asistentov učiteľa a nultých ročníkov, ale aj výraznou podporou predškolského vzdelávania, ktorého dostupnosť a kvalita sa musí stať prioritou.
Preto pripravíme návrh postupného zavedenia povinnej školskej dochádzky v poslednom ročníku materskej školy tak, aby deti boli dobre pripravené na základnú školu.
Pretože iba tá krajina môže byť úspešná, ktorá bez ohľadu na to, z akého prostredia či rodiny pochádzajú, umožní deťom (ale aj dospelým) využiť ich potenciál na maximum.
Kľúčom k úspechu zmien v oblasti vzdelávania sú ľudia, ktorí ich realizujú.
Nejde len o pedagógov, ale aj o riadiacich pracovníkov a všetkých zamestnancov škôl.
Za ostatné roky sa platové ohodnotenie pedagógov zlepšilo, bude však potrebné túto profesiu ďalej posúvať nahor po platovom rebríčku, pracovať na získavaní nových ľudí do učiteľskej profesie a stabilizácii kvalifikovaných pedagógov.
Zároveň však treba uviesť, že kvalita a motivácia pedagógov nie je ovplyvnená len platom, ale súvisí aj s možnosťami vzdelávania a profesijnej realizácie.
Preto presadíme masívne, ale efektívne rozšírenie investícií do celoživotného vzdelávania učiteľov tak, aby boli vo svojom odbore na svetovej úrovni poznania, aby ich úroveň informovanosti a schopnosti s dátami tvorivo pracovať podľa pedagogických a didaktických zásad dokázala držať krok s najprogresívnejšími poznatkami vo svete.
Osobitne podporíme pedagógov, ktorí budú do svojej práce schopní a ochotní zaviesť prvky vyučovania vo svetových jazykoch a využívania internetu.
1.2.2. Vysoké školy
Vysoké školy budú kvalitné, ak na nich budú pôsobiť špičkoví pedagógovia a výskumníci.
Manažmenty vysokých škôl začnú investovať svoju energiu a finančné prostriedky do získania a udržania špičiek vtedy, ak sa to oplatí – nielen z hľadiska spoločenskej prestíže, ale najmä finančne.
Preto potrebujeme vytvoriť motiváciu zlepšiť sa nielen pre každú vysokú školu, ale aj pre každú fakultu a katedru, každého pedagóga a výskumníka.
Podporíme teda malé kolektívy, ktoré presahujú oficiálne stanovené inštitucionálne hranice a majú potenciál vniesť do vzdelávacieho či výskumného procesu väčšiu dynamiku a vyššiu kvalitu.
Formou tzv. Komenského profesúr podporíme vynikajúcich pedagógov a výskumníkov - medzinárodnou konkurznou komisiou vybraní špičkoví pedagógovia a vedci získajú na niekoľkoročné obdobie garantovaný objem prostriedkov na vlastné pôsobenie a pôsobenie svojho tímu na ľubovoľnej vysokej škole, ktorú si vyberie.
Navrhneme, aby o pridelení štipendií pre doktorandov a nami navrhovaných štipendií pre postdoktorandov rozhodovala konkurzná komisia.
Zasadíme sa za urýchlenú diverzifikáciu vysokých škôl na výskumné univerzity, iné univerzity a odborné vysoké školy, ktorá bude zodpovedať reálnemu stavu našich škôl.
Týmto rozdelením na masové inštitúcie poskytujúce najmä bakalárske štúdium a menší počet škôl poskytujúcich magisterské, inžinierske a doktorandské štúdium, prepojené na výskum a vývoj, sa zvýši dostupnosť vysokoškolského vzdelania pre veľkú časť populácie.
Systém akreditácie a financovania vytvorí pre výskumné univerzity prostredie, v ktorom sa budú musieť transformovať na plne medzinárodne integrované vzdelávacie inštitúcie, ktoré sú centrom výskumu a vývoja.
Pre školy regionálneho významu, príp. ich filiálky v menších mestách vytvoríme také prostredie, aby sa stali regionálnymi motormi intelektuálneho a hospodárskeho rastu.
Systémom ich akreditácie a financovania im vytvoríme podmienky na to, aby zabezpečili základnú kvalitu výučby, transfer technológií a know-how do miestneho inovačného reťazca.
Aj na tento účel budeme podporovať ďalšiu profesionalizáciu a transparentnosť Akreditačnej komisie.
SDKÚ-DS bude presadzovať postupné zvýšenie účasti medzinárodných špičiek v tomto orgáne, vybudovanie profesionálneho zázemia jej fungovania,
ale najmä zmenu pravidiel akreditácie od často formálnych kritérií k meraniu toho, či daná vysoká škola naozaj každému svojmu študentovi poskytuje štúdium garantovanej kvality.
Kvalita tak bude rozhodujúcim faktorom pri rozdeľovaní prostriedkov zo štátneho rozpočtu pre vysoké školy.
Pod týmto pojmom, okrem výsledkov dosiahnutých vo výskume a vývoji, rozumieme úspešnosť absolventov na trhu práce, schopnosť získavať zahraničných študentov a pedagógov, vysielať svojich študentov a zamestnancov do zahraničia na študijné a výskumné pobyty či výsledky prieskumov spokojnosti samotných študentov, ktoré by realizovala nestranná inštitúcia.
Dlhodobo presadzujeme, aby vysoké školy mohli časť nákladov na štúdium žiadať od svojich študentov.
Samozrejme, študenti by mali možnosť získať na tieto náklady spojené so štúdiom garantovanú pôžičku s nízkym úrokom, ktorá by bola splatná iba v prípade, že absolvent vysokej školy bude mať dostatočný príjem.
Preto za najlepšie považujeme, aby školy mali možnosť, a nie povinnosť zaviesť školné na prvom aj druhom stupni vysokoškolského vzdelávania.
Zvážime aj alternatívu spoplatnenia iba druhého stupňa, teda štvrtého a piateho ročníka, a pri bakalárskom štúdiu spoplatnenie iba jeho externej formy.
Na Slovensku sa už niekoľko rokov diskutuje o úniku mozgov.
Cestovanie mladých ľudí do zahraničia za štúdiom a prácou považujeme za prínos, ak sa veľká časť z nich po získaní skúseností vráti domov.
Aj v minulosti chodili naši tovariši do sveta na skusy, kým sa z nich doma stali majstri.
Preto prostriedkami zo štátneho rozpočtu a v rámci európskych programov EÚ (Comenius, Erasmus a pod.) podporíme masívny rozvoj mobility žiakov, študentov, učiteľov aj výskumníkov, ale s podmienkami či motiváciou vrátiť sa a pracovať na Slovensku.
Podporíme vytváranie spoločných študijných programov so zahraničnými univerzitami
a uznávanie diplomov zo zahraničných univerzít.
Navrhneme a presadíme stratégiu celoživotného vzdelávania pre každého a opakovane, od neformálneho učenia, cez krátkodobé kurzy až po návrat do školy.
Dosiaľ nenaplnenú úlohu štátu vidíme v jednoduchom, pružnom a prehľadnom systéme uznávania kvalifikácií získaných v rámci celoživotného vzdelávania, ktorý podporí jeho modulárne a neformálne črty.
Stratégiu celoživotného vzdelávania podporíme primeraným podielom štátnych a európskych prostriedkov, ktoré sú určené na rozvoj školstva.
1.3. VEDA A VÝSKUM
Nevyhnutným predpokladom pre úspešné, dlhodobé napredovanie Slovenska je tvorba a využívanie nových myšlienok, poznatkov a technológií.
Úlohou verejnej politiky je podporovať ich, pretože vedecký potenciál sa musí rozvíjať, skvalitňovať.
Potrebujeme širokú základňu vedcov, ktorí sú schopní realizovať kvalitný výskum na špičkovej medzinárodnej úrovni.
Ich činnosť musí byť prepojená s podnikateľským sektorom – tak je možné zabezpečiť prenos vedeckých poznatkov do praxe, do výstupov v hospodárstve v podobe inovácií.
Budeme preto pokračovať v naštartovanej reforme podpory vedy, výskumu a vývoja
– budeme klásť dôraz najmä na podporu vedcov a výskumníkov
a vytváranie podmienok pre rozvoj kvalitného výskumu medzinárodnej kvality na slovenských univerzitách.
Hlavnou úlohou je motivovať talentovaných ľudí k vedeckej kariére vytvorením dobrých možností pre kvalitnú vedeckú prácu a zabezpečením ich adekvátneho kariérneho a finančného ohodnotenia.
Nevyhnutným predpokladom na dosiahnutie tohto cieľa je zabezpečenie primeraného financovania pre špičkových slovenských vedcov a výskumné inštitúcie, aby sme zabránili „odlevu mozgov“ do zahraničia.
Dôraznejšie budeme presadzovať nový systém ich financovania najmä cez Agentúru na podporu výskumu a vývoja.
Financovanie musí byť založené na súťaživom princípe – treba podporovať kvalitné výskumné projekty, ktoré vzídu zo súťaže pri dodržaní prísnych vedeckých štandardov, a nie inštitúcie iba preto, že existujú.
Presadíme také nástroje, ktoré zvýhodnia vedecké a výskumné tímy spolupracujúce so zahraničím, a ktoré sú schopné úspešne získavať zdroje zo súkromného sektora a zahraničné granty.
Podporíme zavedenie mechanizmov nezávislého hodnotenia kvality projektov a programov
a tiež povinnosť, aby všetky výskumné projekty podporované z verejných zdrojov boli zverejňované.
Nemôžeme však výskum robiť vo všetkých oblastiach vedy na najvyššej svetovej úrovni – preto navrhneme, aby dve až tri prioritné oblasti výskumu (ktoré vzídu zo širokej odbornej diskusie, z reálnych možností slovenskej vedy a z ich predpokladaného prínosu pre rozvoj konkurencieschopnosti slovenskej ekonomiky) dostali nadštandardnú podporu zo strany štátu.
A zároveň navŕšením prostriedkov podporíme vytváranie siete tzv. centier excelentnosti.
Hlavnými centrami výskumu a vývoja na Slovensku tak, ako je to aj vo všetkých vyspelých krajinách, musia byť univerzity.
Preto podporíme diverzifikáciu vysokých škôl na Slovensku (pozri 1.2.2. Vysoké školy) tak, aby sa výskumné univerzity stali skutočnými centrami výskumu a vývoja.
Prepojením súkromnej, podnikateľskej sféry a teoretického výskumu zabezpečíme efektívny prenos teoretických poznatkov do reálneho života.
Preto sa zasadíme za odbúranie všetkých administratívnych prekážok, ktoré znižujú mobilitu kvalitných vedcov medzi akademickým a podnikateľským sektorom, ako sú napríklad prekážky v pracovnom práve.
Spolu s vytváraním všetkých týchto nástrojov a politík budeme dlhodobo a zároveň rozumne zvyšovať objem finančných prostriedkov vynakladaných štátom na vedu a výskum.
Tá by mala byť doplnená vytvorením motivácií pre súkromný sektor investovať do perspektívnych výskumných a vývojových projektov prostredníctvom grantových schém a nepriamych finančných nástrojov.
Zároveň vytvoríme podmienky pre slovenské subjekty získavať finančné prostriedky z rozpočtu a fondov Európskej únie.
1.4. INFormačné a komunikačné technológie
Naším cieľom v tejto oblasti je, aby mal každý občan, bez rozdielu sociálneho postavenia a bydliska, rovný prístup k vysokorýchlostnému internetu, a aby s ním vedel zaobchádzať.
Pretože aj vďaka tomu môže byť náš každodenný život príjemnejší, kvalitnejší; vieme získať lepšie platenú prácu.
Za najlepší spôsob, ako zvýšiť dostupnosť vysokorýchlostného internetu pre slovenské domácnosti, považujeme dôslednú a úplnú liberalizáciu telekomunikačného sektora, najmä v súvislosti s dominantným operátorom a s rozširovaním konkurencie v mobilných sieťach.
Formou PPP, verejno-súkromných partnerstiev, presadíme scelenie, doplnenie a sprístupnenie verejnej informačnej infraštruktúry, ktorá je v súčasnosti vo vlastníctve štátnych inštitúcií.
Podporíme využívanie štrukturálnych fondov EÚ na počítačové vybavenie škôl, knižníc a na vybudovanie verejných mestských sietí.
Zvýši sa tak kvalita a dostupnosť počítačov, internetu pre verejnosť.
Zvážime možnosť, aby boli prostriedky zo štrukturálnych fondov EÚ použité aj na vybudovanie informačnej a komunikačnej infraštruktúry na takých miestach, kam by súkromný sektor, bez takejto formy pomoci, inak neinvestoval.
Tam, kde to bude principiálne možné, zavedieme elektronickú formu všetkých administratívnych úkonov medzi občanmi a orgánmi verejnej správy (cez internet) – takéto zjednodušenie komunikácie prostredníctvom zavádzania elektronických služieb verejnej správy (e-governmentu) šetrí čas, peniaze a energiu občanov,
a zároveň je jedným z najefektívnejších spôsobov boja proti klientelizmu s korupcii.
Presadíme plnú elektronizáciu výmeny informácií o občanovi medzi jednotlivými verejnými inštitúciami.
To znamená, že žiadnu informáciu, ktorú o občanovi už niektorá z inštitúcií verejnej správy má, nebude od neho iná inštitúcia znovu a opakovane požadovať; vymenia si ich automaticky a elektronicky, zohľadňujúc ochranu osobných údajov pred možnosťou zneužitia.
Štát nesmie míňať peniaze na technológie vo verejnej správe, ktoré sú duplicitné, zastarané, nevyužívané alebo neschopné medzi sebou komunikovať.
Preto zavedieme a budeme presadzovať dôsledné dodržiavanie jednotných štandardov a rozhraní pre informačné a komunikačné technológie vo verejnej správe – na ich základe sa prepoja všetky základné informačné systémy inštitúcií verejnej správy, zlepší sa fungovanie verejných registrov a databáz, pretože prejdú úplnou elektronizáciou a na on-line služby.
2. efektívny a dôveryhodný štát
SDKÚ-DS navrhuje vo svojom volebnom programe také zmeny, ktoré priblížia Slovensko k efektívnemu spravovaniu vecí verejných
, zvýšia dôveru a informovanosť občanov,
a zlepšia vymožiteľnosť práva.
Občania budú mať pocit, že žijú v spravodlivom štáte vtedy, keď budú svoje povinnosti voči úradom považovať za zdôvodniteľné a rozumné.
Keď bude platiť nielen ústavná rovnosť občanov pred zákonom, ale aj reálna rovnosť občanov na úradoch.
Naším cieľom je menej byrokracie na úradoch,
dostupnosť a kontrolovateľnosť rozhodnutí orgánov štátnej a verejnej správy vo fáze ich rozhodovania,
a zrozumiteľnosť aj predvídateľnosť prijatých rozhodnutí.
Naším cieľom je, aby štát rozumne a hospodárne spravoval kompetencie, ktoré mu náležia.
A aby samosprávne orgány mali čo najlepšie možnosti zabezpečovať potreby ľudí v obciach, mestách a regiónoch.
Aby občan rozumel pravidlám, ktoré uplatňujú úrady vo svojom rozhodovaní,
a aby boli úrady skutočnou službou občanom v takých prípadoch, kde tomu doteraz tak nie je.
Spravodlivé dobré pravidlá, napríklad v daňovej sústave alebo sociálnych podporných programoch, sú predpokladom.
No rovnako dôležité je, aby ich výkon (realizácia) ľudí nezaťažoval viac, než je to nevyhnutné.
Naším cieľom je, aby bol systém správy vecí verejných prehľadný a efektívny aj pre prácu úradov a ich zamestnancov.
Sme presvedčení, že dobré podmienky pre prácu, rozumný systém kompetencií, spoločne s vedomím zodpovednosti za zverenú prácu povedú k zvýšeniu motivácie v práci úradov, ich zamestnancov, a v konečnom dôsledku sa odrazia aj v zlepšených službách pre občana.
SDKÚ-DS bude vo svojej politike podporovať trvalú udržateľnosť mimovládnych neziskových organizácií; uvedomujeme si ich dôležité miesto v spoločnosti a viaceré nezastupiteľné funkcie v občianskej spoločnosti.
SDKÚ-DS si uvedomuje, že jedným z najvážnejších problémov súčasnosti je slabá vymožiteľnosť práva.
Takéto skúsenosti občanov oslabujú dôveru vo vlastný štát, spochybňujú princíp rovnosti, oslabujú vieru v spravodlivosť a zároveň poškodzujú ekonomiku.
SDKÚ-DS bude preto presadzovať také zmeny, ktoré popri rešpekte k nezávislosti súdnej moci presadia prehľadnosť a predvídateľnosť rozhodnutí súdov,
zjednodušia ich prácu a tak pomôžu urýchliť rozhodovací proces
a posilnia osobnú zodpovednosť v súdnom systéme.
SDKÚ-DS považuje za dôležitý princíp rovnosti pred zákonom.
Príležitosť domôcť sa svojich práv pred súdom musí platiť pre každého občana rovnako, bez ohľadu na jeho sociálny status alebo vzdelanostnú úroveň.
Efektívny súdny systém je tiež významným faktorom pre zníženie korupcie.
2.1. Verejná správa
2.1.1. Samospráva
Silná a efektívna samospráva je zárukou stability demokracie a zároveň aj nevyhnutným predpokladom pre to, aby rozvoj krajiny bol trvalý, udržateľný.
Reformou verejnej správy a fiškálnou decentralizáciou sme výrazne posilnili a stabilizovali ekonomické podmienky fungovania samospráv.
Túto stabilitu chceme udržať.
Dnes existuje na Slovensku 2991 obcí, z ktorých takmer dve tretiny majú menej ako tisíc obyvateľov – a to znižuje schopnosť samospráv efektívne vykonávať svoje úlohy.
Iniciujeme preto územnosprávnu reformu na úrovni obcí, pričom dôraz budeme klásť na dobrovoľnú spoluprácu v rámci mikroregiónov a na vytváranie väčších politicko-správnych jednotiek tam, kde to bude mať pozitívny sociálny a ekonomický účinok.
Po uskutočnení nevyhnutných predpokladov budeme presadzovať, aby sa prehodnotilo súčasné rozdelenie kompetencií medzi štátnou správou a samosprávou –
oblasť školstva, sociálnych vecí, časti správnej agendy a nástroje na podporu miestneho ekonomického rozvoja presunieme na samosprávy;
navrhneme zrušiť prenesený výkon pôsobnosti štátnej správy na územnú samosprávu v súlade s princípom subsidiarity.
Budeme presadzovať posilnenie kompetencií vyšších územných celkov pri realizácii projektov financovaných z európskych štrukturálnych fondov, čím zdôrazníme úlohu regionálnych samospráv v oblasti regionálneho rozvoja (pozri 5.2. Regionálny rozvoj a doprava).
2.1.2. Štátna správa
Sú oblasti, ktoré dokáže, oveľa lepšie ako štát, vykonávať samospráva alebo súkromný sektor.
Sú však oblasti, do ktorých štát, prostredníctvom štátnej správy, vstupuje a vstupovať aj naďalej musí.
To však znamená aj prirodzený záväzok – jeho výkon musí byť efektívny.
Preto presadzujeme ideu štíhleho, efektívneho štátu.
Spôsob, ako zvýšiť jeho výkon, jeho efektívnosť, je spájanie blízkych agend;
v roku 2002 sme znížili počet členov vlády o štyroch, budeme presadzovať zníženie o dvoch ďalších:
ministerstvo hospodárstva zrušíme – oblasť cestovného ruchu presunieme na ministerstvo regionálneho rozvoja a cestovného ruchu,
oblasť ochrany spotrebiteľa na ministerstvo spravodlivosti,
oblasť energetickej infraštruktúry na ministerstvo dopravy a infraštruktúry
a zvyšnú časť, teda obchodnú politiku, podporu investícií a inovácií presunieme na ministerstvo financií,
pričom minister financií by bol zároveň podpredsedom vlády pre znalostnú ekonomiku.
Agenda podpredsedu vlády pre európske záležitosti, ľudské práva a menšiny sa rozdelí medzi ministerstvá zahraničných vecí, financií, práce, sociálnych vecí a rodiny a spravodlivosti.
Iné ústredné orgány štátnej správy by mali existovať samostatne iba v prípadoch, ak sú to nezávislé regulačné alebo politicky citlivé orgány, pri ktorých nie je vhodné, aby boli pod gesciou už existujúcich ministerstiev.
Činnosti niektorých inštitúcií však presunieme na ministerstvá – napr. oblasť normalizácie a štátnych hmotných rezerv na ministerstvo financií.
Navrhneme, aby sa Telekomunikačný úrad SR zlúčil s Poštovým regulačným úradom;
podobne zlúčime Protimonopolný úrad a Úrad pre verejné obstarávanie – samozrejme, zachovávajúc pri tom ich nezávislosť od vlády.
Zvýšime tým akcieschopnosť štátnej správy v týchto oblastiach a dôjde aj k úspore prevádzkových nákladov.
Vzhľadom na pokročilý stav privatizácie a výkon akcionárskych práv v zostávajúcich štátnych podnikoch ministerstvami, nevidíme dôvod na ďalšiu existenciu Fondu národného majetku.
Počet inštitúcií sa tak zníži celkom o päť.
Posúdime fungovanie krajských a krajských školských úradov a navrhneme ich zásadnú reorganizáciu.
Posúdime rozmiestnenie úradov miestnej štátnej správy a navrhneme ich optimalizáciu, aj s cieľom zvýšiť ich vzájomnú koordináciu.
V nadväznosti na elektronizáciu verejnej správy a zavádzanie elektronických služieb sa zasadíme o zásadnú zmenu procesov vo fungovaní verejnej správy a o znižovanie byrokracie.
Cieľom je znížiť počet úradov tak, aby občan mohol vybaviť čo najviac úradných záležitostí za jednou prepážkou.
Prehodnotíme pravidlá a rozsah úpravy v oblasti ochrany utajovaných skutočností s cieľom dosiahnuť úplnú harmonizáciu zákonných a vykonávacích predpisov s krajinami EÚ, čoho výsledkom bude nižšia administratívna, technická, a tým aj finančná náročnosť pri zabezpečovaní povinností v oblasti ochrany utajovaných skutočností.
Je potrebné zjednodušiť postupy tak, aby účelne a efektívne napĺňali požadované ciele a neviedli k extenzívnemu rozširovaniu povinností a zvyšovaniu nákladov.
Zasadíme sa o výrazné rozšírenie spoločného a elektronického verejného obstarávania
tým sa nielen zefektívni, ale – a to najmä – obmedzí sa priestor pre korupciu
//– a skvalitní sa tým aj podnikateľské prostredie.
Na rozdiel od väčšiny vyspelých krajín je správa štátnych nehnuteľností na Slovensku rozdrobená medzi jednotlivé verejné inštitúcie – preto sa často stáva, že jedna inštitúcia prenajíma súkromnému subjektu svoje priestory a pritom, v podobnej lokalite, si iná verejná inštitúcia musí priestory prenajímať.
Vytvoríme preto centrálnu správu štátnych nehnuteľností, čím sa zvýši efektívnosť ich využívania.
Efektivita je podmienená kvalitou výkonu – preto sa zameriame na zavádzanie systémov merania kvality,
určovanie cieľov a na meranie výkonnosti inštitúcií a riadiacich pracovníkov
a na ďalšie vzdelávanie všetkých zamestnancov štátnej správy.
Ich odmeňovanie by malo byť podobné ako v súkromnom sektore; nemalo by byť vyššie, ale zároveň by sa štátna správa nemala stať miestom, kam odchádzajú tí, ktorí sa v súkromnom sektore neuplatnili.
Navrhneme rozšíriť možnosť asignácie daní na občiansky monitoring verejnej správy uskutočňovaný neziskovými organizáciami.
2.1.3. Jednotný výber daní a odvodov
Daň z príjmov fyzických osôb, sociálne a zdravotné odvody, ktoré majú mnoho spoločných čŕt, dnes vyberajú daňové úrady, Sociálna poisťovňa a viacero zdravotných poisťovní – tým sa administratívne náklady občanov a podnikateľov zbytočne zvyšujú, a znižuje sa tým aj efektívnosť výberu daní a odvodov.
Budeme preto presadzovať, aby daň z príjmov spolu s odvodmi vyberal tzv. Finančný úrad, ktorý vznikne premenou súčasných daňových úradov (pozri 1.1.1. Dane a odvody).
2.1.4. Riadenie štátnych podnikov
Štát v súčasnosti vlastní, a v najbližších rokoch aj určite vlastniť bude, viaceré akciové spoločnosti (napr. Slovenskú elektrizačnú a prenosovú sústavu, Železnice, SR, Lesy SR, Národnú diaľničnú spoločnosť), ktoré spravujú majetok v hodnote niekoľko desiatok miliárd korún.
Spôsoby ich riadenia, rozdelenie kompetencií je však rozdielne – preto navrhneme prijať jednotné a záväzné pravidlá efektívneho riadenia (corporate governance) týchto spoločností.
V podnikoch, v ktorých štát síce vlastní akcie, ale riadia ich iní akcionári, by sa o predaji týchto akcií malo rozhodovať iba na základe finančnej výhodnosti – ak štát očakáva vyššie dividendy z konkrétneho podniku než sú možné úspory pri znižovaní štátneho dlhu, nie je efektívne akcie predávať.
2.2. právny štát
2.2.1. Vymožiteľnosť práva
Prieťahy v súdnom konaní, ktoré sa vyskytujú na všetkých stupňoch súdov a nerovnomerne pri rôznych typoch prípadov, zaťažujú najmä občanov, ktorí sa tak nemôžu domôcť svojho práva, ale takisto aj podnikateľov
– nízka vymožiteľnosť práva, napriek zmenám a čiastkovým úspechom (zmena fungovania obchodného registra, nová právna úprava konkurzného práva), stále predstavuje veľkú, ak nie najväčšiu prekážku v skvalitňovaní podnikateľského prostredia.
Preto sa zasadíme za novú úpravu procesného práva – pravidlá musia byť jednoduché, zrozumiteľné, musia jednoznačne určovať práva účastníkov konania, a aj ich zodpovednosť za výsledok procesu.
Ale najmä musia dať účastníkom konania také práva, ktoré im zaručia účinne sa brániť voči nečinnosti súdu.
Dlžník má často záujem predlžovať súdne konanie, aby sa vyhol povinnosti platiť dlh – preto obmedzíme možnosti predlžovať konanie obštrukciami účastníkov konania, či bezdôvodnou neúčasťou na pojednávaní alebo bezdôvodnou námietkou zaujatosti.
V oboch prípadoch dáme súdu účinné nástroje, aby mohol rozhodnúť.
Upravíme procesné lehoty na administratívne úkony súdov, najmä tie, ktoré nasledujú po prijatí návrhu do prvého pojednávania;
obmedzíme možnosť predĺženia lehoty na napísanie rozsudku.
Vymáhanie dlhov platobným rozkazom tvorí asi štvrtinu všetkých vecí, ktoré prejednávajú súdy.
Zavedieme formuláre na podávanie návrhov na vydanie platobného rozkazu a vytvoríme podmienky na urýchlenie súdneho konania, platobné rozkazy sa budú vydávať do 30 dní.
Ak dlžník svojvoľne neplní rozhodnutie súdu, musia mať veritelia v rukách dostatočne účinný prostriedok výkonu rozhodnutia; čím dlhšie trvá exekučné konanie, zväčša sa tým aj znižuje uspokojenie pohľadávok podnikateľov a pri vymáhaní výživného to môže znamenať veľký sociálny problém.
Posilníme preto zodpovednosť exekútorov za výsledok exekúcie – zrýchlime tým exekučné konanie, pretože súd bude rozhodovať iba o najvážnejších veciach a v sporných prípadoch.
Rozhodovanie v správnom súdnictve nesmie byť prostriedkom na odďaľovanie rozhodnutia, musí byť prostriedkom pre občanov a podnikateľov, ktorý ich chráni pred nezákonným rozhodovaním štátnych orgánov.
Súdny prieskum správnych rozhodnutí preto musí byť jednoduchý a zrozumiteľný, teda prístupný každému – navrhneme, v rámci rekodifikácie občianskeho súdneho procesu, vyčleniť procesnú právnu úpravu preskúmavania rozhodnutí správnych orgánov súdmi do samostatného zákona.
A navrhneme jednostupňový prieskum právoplatného rozhodnutia správneho orgánu s možnosťou mimoriadneho opravného prostriedku proti rozhodnutiu súdu.
Rozhodovanie v správnom súdnictve má významný dosah na život ľudí (sociálne zabezpečenie, dôchodky), má zásadný význam pre podnikateľov (protimonopolné rozhodnutia, verejné obstarávanie, dane a pod.) – preto podporíme špecializáciu sudcov pre správne súdnictvo spolu s osobitnou odbornou podporou, ktorá zohľadní špecifiká správneho súdnictva.
Súdy by mali riešiť spory, ktoré nemožno riešiť iným, efektívnejším spôsobom.
Budeme podporovať mimosúdne formy riešenia sporov, rozhodcovské konanie a mediáciu.
2.2.2. Efektívny súdny systém
Efektívnosť súdnictva z hľadiska využívania existujúcich kapacít je dnes nízka.
Okrem procesného práva ovplyvňuje dĺžku a kvalitu rozhodovania súdov organizácia ich sústavy, organizácia ich práce a ich vybavenie.
Rozhodujúcu úlohu pri tom zohráva predseda súdu – on riadi a organizuje výkon súdnictva na súde, zodpovedá za jeho chod.
Podporíme preto také opatrenia, ktoré povedú k zvýšeniu konkurencie pri výberových konaniach na funkciu predsedu súdu, skúmať pri nich by sa mala najmä jeho schopnosť viesť tento súd.
Zásadne zvýšime ohodnocovanie predsedov súdov vo väzbe na ich vyššiu zodpovednosť za efektívnosť práce súdu.
Výkonnosť súdov v porovnateľných podmienkach by mala byť podobná, porovnateľná.
Preto presadíme taký systém prerozdeľovania prostriedkov v rámci súdnictva, ktorý zohľadní využívanie materiálneho vybavenia a personálneho obsadenia súdov.
Tento stav by sa mal odzrkadliť aj pri vyhodnocovaní činnosti predsedu súdu.
Základnou požiadavkou kvality súdnych rozhodnutí je ich predvídateľnosť, rovnaké rozhodovanie v rovnakých prípadoch.
Úloha Najvyššieho súdu je pri zjednocovaní rozhodovacej praxe nezastupiteľná, pretože zvyšuje predvídateľnosť rozhodovania súdov.
Preto podporíme také legislatívne zmeny, ktoré vytvoria pre NS podmienky, aby rozhodoval iba o mimoriadnych opravných prostriedkoch a zaujímal stanoviská k rozdielnym rozhodnutiam súdov.
Počet vecí, ktoré prichádzajú na súdy, každoročne stúpa, iba zhruba polovica z nich sa týka rozhodovania sporov a prejednávania trestných prípadov.
Priestor pre zúženie rozhodovacej činnosti súdov vidíme najmä v tých oblastiach, kde dochádza k súbežnej činnosti súdov a iných orgánov verejnej správy, notárov (prejednávanie dedičstva) či exekútorov.
V týchto prípadoch podporíme zmenu legislatívy tak, aby sa rozhodovanie súdov obmedzilo iba na sporné prípady.
Podporíme pokračovanie procesu zverejňovania súdnych rozhodnutí na internete, zverejňovanie rozvrhov práce, občiansky monitoring – pretože otvorenosť súdnictva, občianska kontrola a kontrola odbornou verejnosťou sú zárukami nestranného výkonu súdnictva.
Profesionalita a integrita sudcu a jeho tímu sú rozhodujúce pre kvalitné rozhodovanie súdov.
Objektívne a náročné výberové konania na funkciu sudcov a vyšších súdnych úradníkov,
systém vzdelávania hodnotenia sudcov a súdnych úradníkov prepojený na ich kariérny rast
a zodpovednostný systém sú kľúčovými opatreniami v tomto smere.
Sudca, ktorý nie je bezúhonný, nedodržiava právne predpisy, nechová sa eticky a nerozhoduje nestranne, musí znášať dôsledky svojho konania.
Predpokladom pre kvalitné rozhodovanie samotného sudcu je potom jeho špecializácia – podporíme takú organizáciu systému justície a organizácie práce na súde, ktorá sudcom vytvorí podmienky pre možnosť ich špecializácie.
Špecializácia sudcov musí byť podporovaná aj systémom vzdelávania a pravidlami kariérneho postupu.
Sme za otvorený systém vzdelávania podporujúci komunikáciu sudcovského stavu so širšou právnickou komunitou a zameraný na odbornosť,
podporujúci špecializáciu sudcov a zručnosti sudcovskej práce (podporíme dobudovanie kapacity Justičnej akadémie).
Časté zmeny právnych predpisov znižujú právnu istotu.
To, okrem iného, sťažuje podnikateľom prijímať dlhodobé rozhodnutia.
Zavedením možnosti sledovať proces tvorby a schvaľovania zákonov na internete až po ich zverejnenie a zavedením systému merania dopadu právnych predpisov na podnikateľské prostredie sa zjednoduší a sprehľadní právny poriadok na Slovensku.
2.2.3. Dostupnosť právnych služieb
Dostupnosť, kvalita a cena právnych služieb podstatne ovplyvňujú to, či sa každý občan, každý podnikateľ môže domôcť spravodlivosti.
Problémom klienta býva nedostatok informácií a neschopnosť posúdiť kvalitu poskytovaných právnych služieb.
Podporíme preto konkurenciu poskytovateľov právnych služieb
a mechanizmy na vyrovnávanie informačnej nerovnováhy medzi advokátmi, notármi, exekútormi a ich klientmi.
Nie každý si môže dovoliť zaplatiť advokáta – to by však nemalo vzdialiť dostupnosť právnych služieb, prístup k spravodlivému procesu.
Podporíme systém dostupnej právnej pomoci, aj rozšírením Centra právnej pomoci o nové oblasti (napr. sociálne zabezpečenie, ľudské práva, pomoc poškodeným v trestnom konaní).
Napr. matky s deťmi často nemajú na advokáta, a pri tom nespĺňajú prísne kritériá zákona na poskytnutie pomoci Centrom právnych služieb.
Dostupnosť služieb centra chceme rozšíriť tým, že určíme viacero stupňov hmotnej núdze (pre potreby bezplatnej právnej pomoci) a od nich odvinieme aj výšku čiastočnej úhrady za služby centrom poskytovanej pomoci.
Zväčší sa tým dostupnosť právnych služieb a zároveň sa tým zamedzí zneužívaniu dostupnej právnej pomoci.
3. Zdravá a spokojná rodina
SDKÚ-DS ponúka v tejto kapitole svoj program v oblastiach, v ktorých sa v uplynulom období urobilo veľa zmien.
Domnievame sa, že toto úsilie prinieslo mnohé výsledky, na ktoré sa dá teraz nadviazať.
Rozumné úsilie, nadväzujúce na doterajšie politiky, sa môže efektívnejšie orientovať na tie problémy a výzvy, ktoré sú pre spoločnosť dnes najdôležitejšie, alebo ich ľudia považujú stále za najvypuklejšie.
Ekonomickými a sociálnymi nástrojmi sme v uplynulom období významne zvýšili zamestnanosť.
Motivačná sociálna politika sa ukázala ako dobrý nástroj na povzbudenie aktivity ľudí v ich úsilí nájsť si prácu, alebo sa o ňu aspoň usilovať, ako zlepšiť ekonomickú situáciu rodiny.
Po tomto prvom kroku chceme sústrediť úsilie vlády na pomoc a povzbudenie tých, ktorí si stále prácu nájsť nevedia, najmä kvôli svojej nízkej kvalifikácii, dlhodobému vypadnutiu z trhu práce, alebo momentálnemu ekonomickému potenciálu niektorých regiónov.
V uplynulom období sme zaviedli viaceré nástroje, ktoré zvýšili podporu štátu pre rodinu.
Teraz jej chceme ponúknuť nové praktické nástroje, aby mohla zlepšovať svoju finančnú situáciu, aby mohla prispôsobiť využívanie daňových možností a sociálnych podpôr svojej momentálnej situácii tak, ako to bude pre ňu najvýhodnejšie.
Väčšina ľudí má rodinu, túži po rodine – a chce v nej riadne vychovávať svoje deti.
Za najdôležitejší princíp rodinnej politiky SDKÚ-DS považujeme ten, ktorý hovorí, že štát by nemal zvýhodňovať žiadny typ rodiny, a znevýhodňovať inú rodinu iba preto, že je rodinou neúplnou.
Naopak, svoju podporu by mal sústrediť na každú rodinu, ktorá riadne vychováva a chce vychovávať deti.
A podporovať také nástroje, ktoré umožňujú zabezpečiť všetky funkcie rodiny a výchovy detí.
Spokojná rodina a vlastné zdravie sú najväčšími hodnotami, ktoré si človek váži, o ktoré usiluje, o ktoré má starosť vtedy, keď sú ohrozené.
Obom hodnotám sa môžeme tešiť, keď do nich  investujeme svoje osobné úsilie, a keď štát dbá na rozumné pravidlá.
Rozumným pravidlom v oblasti zdravotníctva bolo v uplynulom období zastavenie astronomického zadlžovania tohto sektora, ktoré sa začalo pred niekoľkými rokmi prejavovať chronickým nedostatkom nevyhnutných nástrojov pre zabezpečenie kvalitnej a pohotovej zdravotnej starostlivosti.
Rozumné bolo sprehľadniť vzťahy a postavenie každého, koho sa zdravotníctvo týka.
Tak, aby sa v oblasti, ktorá sa dotýka každého občana a ročne na ňu vynakladáme viac ako 100 miliárd korún, vynakladali prostriedky prehľadnejšie a efektívnejšie.
Tento proces zatiaľ nie je ukončený.
Občania vo väčšine prípadov nepocítili vyššiu kvalitu v tom, čo zažívajú ako pacienti: v čakárňach stále trávia hodiny, do nemocníc sú vyzývaní nosiť si základné potreby, mnohí sa sťažujú na prístup zdravotného personálu, naďalej fungujú „neoficiálne“ platby.
Lenže to nie je dôsledok reforiem, ale veľkého dlhu v systéme z minulosti (pred rokom 1989 aj po ňom).
Programom SDKÚ-DS bude preto podporovať také procesy, ktoré povedú k zvýšeniu kvality a efektívnosti v zdravotníctve.
Tie, ktoré budú vytvárať tlak na poisťovne, nemocnice, zdravotnícke zriadenia a zdravotnícky personál, aby sa pacient stal skutočným a váženým klientom, ktorý za svojej poistné a oficiálne priame platby dostane kvalitnú liečbu a úctivé zaobchádzanie.
3.1. Rodinná a sociálna politika
3.1.1. Podpora práce
Dnes mnohé, aj vyspelé krajiny, čelia problémom nízkej zamestnanosti a vysokej (dlhodobej) nezamestnanosti; riešiť tento problém iba rôznymi sociálnymi dávkami znamená, že závislosť na sociálnej pomoci sa iba prehlbuje a riziko chudoby sa zväčšuje.
My máme sociálny systém, ktorý motivuje, podporuje aktivitu – ale príležitosti nájsť si prácu sú rozdelené nerovnomerne.
Úlohu sociálnej politiky vidíme preto v podpore tých, ktorí prácu nemajú, aby neboli iba pasívnymi poberateľmi sociálnych dávok, a aby neboli dlhodobo vyradení z klasického trhu práce.
Pretože pre spoločnosť ako celok je spravodlivejšie, a pre každého jednotlivca lepšie, ak pracuje, tvorí hodnoty, a nie sú mu vyplácané sociálne dávky za nečinnosť.
Naším cieľom je preto podporiť zamestnávanie a znížiť nezamestnanosť prostredníctvom systému, ktorý zabezpečí dostatočný príjem za prácu kombináciou sociálnej dávky a mzdy.
Občan by prijal akúkoľvek prácu, pričom by mu štát garantoval, že kombináciou mzdy a sociálnej dávky, by jeho čistý príjem nemohol klesnúť pod životné minimum, alebo inú stanovenú hodnotu.
Občan sa tak podieľa na tvorbe národného bohatstva, zvyšuje sa jeho osobná dôstojnosť a zachovávajú sa reálne pracovné návyky, zvýši sa životný štandard viac, než ten, ktorý vyplýva z poberania sociálnych dávok.
Takýto medzitrh práce funguje úspešne, vo väčšej či menšej miere, vo všetkých krajinách Európskej únie; navyše, na Slovensku po ňom existuje reálna spoločenská objednávka.
Medzitrh práce umožní rozvoj zamestnanosti, rozvoj sociálnych služieb na pomoc rodine, voľnočasových a rozvojových potrieb detí a starých ľudí, zlaďovania rodičovských, školských alebo pracovných povinností v súlade s lokálnymi potrebami, rozvoj občianskej spoločnosti, rozvoj cestovného ruchu, ochranu životného prostredia, zlepšovanie kvality infraštruktúry, ale aj lepšiu ochranu pamätihodností.
Nový model podpory práce vytvorí pracovné miesta najmä pre dlhodobo nezamestnaných, občanov s nízkou kvalifikáciou, absolventov škôl, starších občanov, rodičov, ktorí sa starajú o deti a nezaradili sa zatiaľ na trh práce, občanov so zdravotným postihnutím.
Nepotrebujeme naň ďalšie verejné zdroje, ale presmerovanie tých existujúcich, na podporu príjmu z práce – na rozdiel od podpory zotrvávania mimo pracovného trhu.
A snahám na jeho možné zneužitie zamedzíme presnou evidenciou na úradoch práce, sociálnych vecí a rodiny v súčinnosti so Sociálnou poisťovňou, a tým, že tento režim bude umožnený len pri zamestnaní dlhodobo nezamestnaného.
Pocit ekonomickej a sociálnej stability vyviera nielen z možnosti nájsť si zamestnanie, ale si ho aj udržať.
Nevyhnutným predpokladom na to je vymožiteľnosť práva
– budeme preto podporovať také opatrenia (pozri 2.2.1. Vymožiteľnosť práva), ktoré povedú k skvalitňovaniu podnikateľského prostredia a umožnia zamestnávateľom korektne zamestnávať a vytvárať aj nové pracovné miesta.
Prijatím nového Zákonníka práce získalo Slovensko moderný nástroj pre flexibilný trh práce, ktorý je nevyhnutný pre rast a konkurencieschopnosť ekonomiky.
Bezpečie v zamestnaní sa nedá dosiahnuť návratom k neúmernej regulácii pracovnoprávnych vzťahov.
Dá sa ale dosiahnuť lepšou vymožiteľnosťou práva,
sfunkčnením súdov
a pre zamestnancov zlepšením inšpekcie práce – zefektívni sa ochrana, ktorú zamestnancom Zákonník práce poskytuje.
Zvýšime aj ochranu nízkopríjmových rodín, teda tých rodín a pracujúcich, u ktorých existuje väčšia miera hrozby zo straty zamestnania – projektmi služieb zamestnanosti, aktiváciou nezamestnaných, podporou ich ďalšej kvalifikácie, podporou celoživotného a integrovaného vzdelávania, podporou príležitostí na zamestnanie ohrozených skupín s osobitným zreteľom na zdravotne postihnutých, čím im uľahčíme spôsob, aby sa udržali na trhu práce.
3.1.2. Viac peňazí pre rodinu
Navrhneme vytvorenie rodinných účtov tak, aby každá rodina mohla podľa svojich potrieb a priorít disponovať istým objemom prostriedkov, ktoré štát dnes priebežne vypláca v podobe priamych dávok.
Rodina by mala možnosť rozhodnúť sa, či bude peniaze čerpať hneď, alebo si ich odloží napr. na dobu, kedy začnú deti chodiť do školy a pod.
Rodinný účet by znamenal väčšiu slobodu pri čerpaní niektorých príspevkov zavedením princípu výberu.
Zavádzanie nových príspevkov situáciu v rodine nerieši; príspevky sú, resp. by mali byť iba dočasným, preklenovacím riešením.
Situácii v rodine ale napomôže, ak si bude môcť zvoliť vhodnú formu zdaňovania jej príjmov tak, že sa zvýši jej čistý príjem.
V zásade ponúkneme dve formy zdaňovania (individuálne a spoločné zdaňovanie rodiny) – každá zodpovedá rôznym životným situáciám a formám rodiny, a každá je pre rôznu formu a životnú situáciu rodiny inak výhodná.
Umožníme preto rodinám, aby si samy vybrali ten spôsob zdaňovania, ktorý im najviac vyhovuje zavedením spoločného rodinného zdaňovania.
Rodina tak získa možnosť zvoliť si taký spôsob zdanenia, ktorý je pre jej životnú situáciu a potreby najvýhodnejší.
A zároveň sa tým posilní účinok zavedenia rodinných účtov a nástrojov medzitrhu práce.
3.1.3. Zosúladenie rodiny a práce
Potreba zosúladiť rodinný a pracovný život sa stáva stále zreteľnejšou výzvou pre modernú sociálnu politiku.
Na Slovensku dnes chýba funkčný systém tzv. osobných služieb, riešiacich konkrétnu individuálnu situáciu v rodine, tak, aby zabezpečili: dostupnosť všetkým, ktorí ich potrebujú; rovnoprávnosť a spravodlivú odmenu pre poskytovateľov; vytvorenie nových pracovných miest pre medzitrh práce a komunitnú prácu, dobudovanie siete predškolských zariadení a centier voľnočasových aktivít.
Ústretovosť voči rodine znamená vnímať rodinu vo všetkých jej životných fázach, všetkých životných cykloch, všetkých jej transformačných obdobiach.
Od dieťaťa, cez rodiča, po starnúceho občana, v rôznych formách rodinného spolunažívania, manželskej formy, neúplnej rodiny, osamelého rodiča, osamelého jednotlivca.
Ponúkame kombináciu nástrojov zabezpečujúcich dostatočný príjem v rodine a kvalitu života s ponukou systému rodinných služieb.
Systém rodinných a sociálnych verejných služieb zohľadní potreby rodín v konkrétnych regiónoch.
Klient je nositeľom finančných zdrojov a vyberá si z ponúknutého spektra existujúcich zrovnoprávnených poskytovateľov tak, aby sa vytvárala súťaž a tým priestor pre poskytovanie efektívnych a kvalitných služieb.
Znamená to doplnenie starostlivosti o rodinné problémy systémom verejných služieb, od predškolských zariadení, cez transformáciu školy na podobu istého komunitného centra, ktoré zabezpečuje ponuku trávenia voľného času detí v čase, keď rodič je v práci.
Podporíme aj iné typy komunitných či voľnočasových centier pre rôzne sociálne skupiny.
Formou podpory ambulantnej a terénnej sociálnej práce pomôžeme samospráve, v spolupráci s mimovládnymi organizáciami, vybudovať flexibilný systém prevencie a poradenstva a sieť sociálnych zariadení s moderným prístupom k občanom – tí sa tak stávajú plnohodnotnými a prijímanými obyvateľmi miest a obcí, a nie sú odsúdení na to, aby žili v izolácii.
Podporíme dobudovanie špecializovaných služieb pre rodiny v krízovej situácii – ohrozené deti tak môžu nájsť ochranu najskôr u ľudí vo svojom sociálnom prostredí, a až potom by nastúpili úradníci či súdy.
Sústredíme sa na zjednodušenie prístupu občanov k rôznym verejným službám, aby občan mohol vybaviť agendu danej životnej situácie z jedného miesta.
Úrady práce, sociálnych vecí a rodiny, inšpektoráty práce a Sociálna poisťovňa vytvoria pracoviská recepcie, ktoré budú schopné poskytnúť všetky nevyhnutné informácie, v závislosti od potrieb občana bez toho, aby musel chodiť od dverí k dverám.
Zabezpečíme automatickú výmenu údajov a komunikáciu medzi úradmi práce, sociálnou poisťovňou a inšpektorátmi práce tak, aby občan vstupom do jednej inštitúcie, nemusel už fyzicky kontaktovať iný úrad.
Cieľom je automatické prepojenie systémov sociálneho poistenia, rodinnej politiky, sociálnej pomoci.
Systém by zohľadňoval ochranu osobných údajov.
3.1.4. Dôchodkový a odvodový systém
Realizáciou zásadnej dôchodkovej reformy získalo Slovensko moderný dôchodkový systém, ktorý rieši motiváciu zamestnancov prispievať do systému s nárokom na adekvátne a spravodlivé dôchodkové dávky.
Zároveň sme pripravili väzbu na solidaritu z verejných zdrojov, aby občania dostávali primeraný minimálny dôchodkový príjem.
Po komplexných legislatívnych zmenách sa zameriame na stabilizáciu systému s cieľom pokračovať v takých krokoch, aby bol systém ústretový klientom (zamestnávateľom aj zamestnancom), a dlhodobo udržateľný.
Preto predložíme do parlamentu návrh ústavného zákona na ochranu vkladov dnes už viac ako milióna sporiteľov v 2. pilieri dôchodkového zabezpečenia, ktorý zároveň určí, že príjmy z privatizácie sa budú môcť použiť iba na krytie nákladov spojených s dôchodkovou reformou.
Tento návrh zákona bude tiež garantovať nezníženie príspevkov do druhého piliera.
Navrhneme presun výberu odvodov do sociálneho a zdravotného poistenia a daní na daňové úrady – ich výber sa tak zjednoduší, zjednotí, čo pomôže predovšetkým zamestnávateľom a vytvorí sa tak priestor pre ďalšie znižovanie odvodového zaťaženia (pozri 2.1.3. Jednotný výber daní a odvodov).
Zabezpečíme tiež, aby sa prostredníctvom internetu mohli klienti dozvedieť o stave svojich odvodov a prípadnom nároku na dávky.
3.1.5. Podpora sociálnej integrácie
Sociálne ohrozené rodiny budeme podporovať nielen systémom rodinných a sociálnych služieb,
ale aj špeciálnymi nástrojmi s cieľom zvyšovať vzdelanie.
Týmito nástrojmi sú napr. štipendiá na základných a stredných školách pre deti zo sociálne slabších rodín (pozri 1.2.1. Základné a stredné školstvo).
Školskú dochádzku aj výsledky v školách budeme podporovať aj prostredníctvom komunitnej sociálnej práce a terénnej práce v spolupráci s komunitami, samosprávou a mimovládnymi organizáciami.
Okrem priamej podpory zdravotne postihnutých a ich rodín prostredníctvom kompenzačných príspevkov
vidíme riešenie integrácie zdravotne postihnutých práve v návrhu moderného systému sociálnych služieb a medzitrhu práce.
Kvalitu života zdravotne postihnutých a starších je možné zvyšovať aj prostredníctvom celoživotného vzdelávania, nového modelu sociálnych služieb, integrovaného vzdelávania.
Osobitnú pozornosť budeme venovať deťom z detských domovov a deťom, ktoré tieto domovy opúšťajú tak, aby si prostredníctvom vzdelania vytvorili lepšie možnosti na uplatnenie a následne si založiť rodinu.
Výchova detí, ktoré stratili rodičov, by mala byť zabezpečovaná náhradnými rodinami, nie v zariadeniach – preto pripravíme zjednodušenie možností osvojenia si detí a nové nástroje podpory náhradných a profesionálnych rodín.
Jedným z vážnych problémov sociálnej politiky, ale aj ekonomiky ako celku, je postavenie rómskej komunity a existencia segregovaných osád.
Považujeme za nevyhnutné chrániť rodiny a jednotlivcov z tejto skupiny obyvateľov, ale zároveň rešpektujeme skúsenosť, ktorá hovorí, že bez ich vlastnej aktivity, snahy o vzdelávanie, snahy o začlenenie sa do spoločnosti je tento problém len ťažko a nesystémovo riešiteľný.
Riešenie vidíme v cielenej a koordinovanej pomoci s využitím aj prostriedkov EÚ, v presune zodpovednosti pod rezort práce, sociálnych vecí a rodiny, implementáciou modelu medzitrhu práce, vhodnou bytovou politikou a terénnou sociálnou prácou, aby postupne došlo k zániku segregovaných osád.
3.2. zdravotníctvo
Reformou zdravotníctva a prijatím legislatívnych zmien  bola dosiahnutá ekonomická stabilita rezortu, zastavilo sa vytváranie dlhov a vytvorili sa predpoklady pre zvyšovanie úrovne zdravotnej starostlivosti do budúcnosti.
Napriek prebiehajúcej reforme stále nemôžeme byť spokojní so spôsobom poskytovania zdravotnej starostlivosti.
Pacienti totiž nepociťujú zlepšenie aj napriek tomu, že si za niektoré služby priplácajú.
Po ekonomickej stabilizácii rezortu, ktorá sa uskutočnila v tomto funkčnom období, chce SDKÚ–DS v najbližších rokoch dávať dôraz na medicínsku stránku poskytovania zdravotnej starostlivosti.
Dôležité bude  zvyšovanie kvality zdravotnej starostlivosti a dôstojný spôsob jej poskytovania tak, aby boli spokojní pacienti.
SDKÚ–DS záleží na vytváraní primeraných podmienok ohodnotenia práce zdravotníckych pracovníkov.
Chceme vytvoriť zdravotníctvo orientované na pacienta, v ktorom sa pri zachovaní slobodnej voľby lekára a racionálnej sieti zdravotníckych zariadení všetkého druhu, jednoznačne zvýši kvalita a úroveň poskytovanej zdravotníckej starostlivosti.
Našou prioritou bude naďalej zvyšovanie efektivity poskytovanej zdravotnej starostlivosti s dôrazom na to, aby boli prostriedky verejného zdravotného poistenia v maximálnej miere čo najefektívnejšie využité na poskytovanie zdravotnej starostlivosti.
Verejné zdravotné poistenie má charakter zdravotnej dane a preto budeme presadzovať zjednotenie výpočtov vymeriavacích základov pre odvody poistného, zjednotenie minimálnych a maximálnych vymeriavacích základov a termínov zmien pre platenie zdravotného a sociálneho poistenia.
Transformáciou zdravotných poisťovní na akciové spoločnosti sa naštartoval proces zodpovedného narábania s verejnými prostriedkami.
Za účelom maximálneho využitia prostriedkov verejného zdravotného poistenia na zdravotnú starostlivosť budeme zvažovať zavedenie obmedzenia výšky správneho fondu v zdravotných poisťovniach.
V zdravotných poisťovniach zachováme povinnosť použiť možný zisk na plánovanú odkladnú starostlivosť pre pacientov čakajúcich na waiting (čakacích) listinách.
Prostredníctvom Úradu pre dohľad nad zdravotnou starostlivosťou posilníme dohľad nad zdravotnou starostlivosťou.
Po komplexnom oddlžení celého rezortu zdravotníctva a ekonomickej stabilizácii dnes môžeme konštatovať, že rezort zdravotníctva prestal byť čiernou dierou.
Samozrejme dôsledné aplikovanie tvrdých rozpočtových kritérií v celom rezorte povedie k ďalšej racionalizácii využívania zdrojov.
Za účelom zvyšovania kvality slovenského zdravotníctva však budeme presadzovať zvýšenie platby štátu za svojich poistencov zo súčasných 4% o 0,25% ročne z priemernej mzdy.
Naším cieľom bude do konca funkčného obdobia tak dosiahnuť odvody štátu za svojich poistencov na úrovni  5% z priemernej mzdy v národnom hospodárstve.
Jedným zo základných princípov verejného zdravotného poistenia je solidarita.
To však podľa nášho názoru neznamená, že poistenec–pacient nemá vedieť, ako poisťovňa s jeho zverenými prostriedkami hospodári.
Najlepšou kontrolou tohto hospodárenia poisťovne je práve poistenec.
Budeme podporovať sprístupňovanie individuálnych účtov poistencov v rámci verejného zdravotného poistenia, voľný prístup poistencov k týmto účtom pri zachovaní ochrany osobných údajov a budeme propagovať využívanie tohto prístupu zo strany poistencov.
Budeme presadzovať a podporovať individuálne zdravotné poistenie, teda poisťovací produkt komerčných aj zdravotných poisťovní za účelom pripoistenia na nadštandard, doplatky za lieky, služby súvisiace so zdravotnou starostlivosťou a časť liečby pri menej závažných ochoreniach.
Naďalej sa budeme snažiť udržať politiku cenovo dostupných liekov pre všetky vrstvy obyvateľov tak, aby nedošlo k destabilizácii zdrojov poisťovní vynakladaných na zdravotnú starostlivosť.
V každej kategórií liekov zachováme jeden liek bez príplatku, pričom budeme podporovať klinicky účinné a nákladovo efektívne lieky.
Chceme viesť transparentnejšiu lieková politika s pomernou, vopred danou spoluúčasťou pacienta s cieľom udržiavať dynamiku rastu nákladov na lieky.
Pri pravidelnej kategorizácii liekov budeme zohľadňovať aj potreby a finančný vývoj vo vzťahu k rizikovým skupinám, dôchodcom a malým deťom.
V spolupráci so zdravotnými poisťovňami a samosprávnymi krajmi budeme presadzovať vytvorenie efektívnej siete poskytovateľov zdravotnej starostlivosti, ktorá bude dostupná a zároveň schopná liečiť pacientov na úrovni európskych štandardov, vrátane komplikovaných stavov, tzv. integrovaný regionálny systém zdravotnej starostlivosti.
Dôležité bude presadiť definíciu minimálnej siete a kontrolovať jej dodržiavanie.
SDKÚ-DS chce pokračovať v procese transformácie nemocníc na akciové spoločnosti a neziskové organizácie.
Budeme presadzovať zachovanie vplyvu štátu v bývalých koncových nemocniciach a
 budeme hľadať priestor na majetkový podiel samosprávnych krajov v týchto nemocniciach.
Budeme podporovať vznik špecializovaných centier – moderných pracovísk (najmä v odboroch: kardiológia – kardiochirurgia a cievna chirurgia, onkológia, úrazová medicína, spondylochirurgia, geriatria), ktoré budú liečiť v súlade s najmodernejšími medicínskymi postupmi.
Budeme podporovať jednodňovú zdravotnú starostlivosť s vytvorením tlaku na znižovanie akútnych lôžok a ich presúvanie do chronických resp. sociálne-zdravotných lôžok.
Budeme posiľňovať pozíciu ambulantnej zdravotnej starostlivosti v systéme poskytovateľov.
Praktickí lekári by sa mali stať nie dispečermi, ale rodinnými lekármi pacientov, ktorí budú poskytovať v spolupráci so špecializovanými ambulanciami čo najširšiu paletu kvalitnej zdravotnej starostlivosti.
Jedným z najväčších problémov slovenského zdravotníctva je posudzovanie kvality poskytovanej zdravotnej starostlivosti.
Tento problém považujeme za nesmierne dôležitý z hľadiska výberu zdravotníckeho zariadenia zo strany pacienta, ale aj poisťovne.
Máme za to, že kvalita by mala byť rozhodujúcim momentom pri výbere poskytovateľa.
Preto SDKÚ-DS pripraví a realizuje akreditáciu poskytovateľov zdravotníckej starostlivosti s cieľom podporovať zvyšovanie kvality a úrovne poskytovanej zdravotnej starostlivosti.
Chceme v zdravotníctve zaviesť zrozumiteľný systém merania kvality.
Po skončení reformných zmien sa stáva nanajvýš dôležitou stabilizácia legislatívneho a cenového prostredia v zdravotníckom systéme.
V priebehu posledných rokov spôsobovali časté zmeny legislatívy a cenových výmerov často chaos a neistotu v celom systéme.
Zdravotnícke zariadenia a pacienti by mali existovať v jednom cenovom režime po celý rok.
Problémy financovania zdravotnej starostlivosti samozrejme nevyrieši len cenová stabilizácia.
Chceme pripraviť zmenu celého systému financovania zdravotnej starostlivosti s dôrazom na racionálnu cenotvorbu.
Zabezpečiť reálny rast platieb od zdravotných poisťovní v ambulantnej sfére.
Chceme presadzovať kombinované financovanie ústavnej zdravotnej starostlivosti s prechodom na systém platby za diagnózu.
Pálčivým problémom slovenského zdravotníctva je aj odchod zdravotníckych pracovníkov, predovšetkým lekárov a sestier do zahraničia.
Chceme vytvoriť také podmienky vo financovaní ústavnej zdravotnej starostlivosti, aby bol vždy zabezpečený dostatok kvalitných zdravotníckych pracovníkov na Slovensku.
Pokračovanie a aplikácia reformných zmien v zdravotníctve znamená aj vytváranie lepších podmienok na odmeňovanie zdravotníckych pracovníkov na základe kvality poskytovanej zdravotnej starostlivosti.
Naopak, zrušenie realizovaných reformných zmien znamená návrat k prekonaným problémom aj bezvýchodiskovosť v snahe o lepšie odmeňovanie zdravotníkov.
Chceme tiež investovať do ľudských zdrojov, zabezpečiť prípravu praktických lekárov, intenzivistov, verejných zdravotníkov a špecializácií, ktorých nedostatok stále viac pociťujeme.
Budeme presadzovať aj vytvorenie grantových programov pre mladých lekárov, ktoré im umožnia zahraničnú prax, ale zároveň po jej absolvovaní prácu na Slovensku.
Chceme realizovať informatizáciu celého zdravotníckeho systému.
Informatizácia a prepojenie zdravotných poisťovní, nemocníc a ambulancií povedie k výraznému zníženiu opakovaných vyšetrení a predpisov liekov, a zvýši tak účelnosť vynakladaných prostriedkov a efektívnosť liečby pacientov.
Ak má rezort zdravotníctva tvoriť účinné politiky pre budovanie zdravej spoločnosti, potrebuje hlavne presný a rýchly prehľad o zdravotnom stave občanov, o vývoji regionálnej nerovnosti v zdraví a o vývoji chorobnosti.
Zabezpečíme centralizáciu zberu informácií ministerstvom za účelom zvýšenia účinnosti, efektívnosti a bezpečnosti poskytovania zdravotnej starostlivosti.
V uplynulom období sme začali presadzovať preventívne prehliadky plne hradené z verejného zdravotného poistenia s cieľom predchádzať ochoreniam, ktorých liečba zaťažuje pacienta nepomerne viacej.
Chceme pokračovať v tomto trende rozvíjaním a podporou preventívnych programov a vypracovaním a prijatím zdravotníckej doktríny, ktorá by určila ďalšie smerovanie slovenského zdravotníctva.
Budeme presadzovať vypracovanie národného programu podpory zdravia,
národného onkologického programu,
národného kardiovaskulárného programu
a pokračovať v národnom programe rozvoja duševného zdravia.
Zdravotníctvo a sociálna oblasť sú často veľmi blízko a stretnú sa pri lôžku pacienta.
Ťažko chorý pacient nie je len zdravotne, ale aj sociálne odkázaný na pomoc spoločnosti.
Na Slovensku dodnes absentuje jasná stratégia riešenia týchto prípadov.
Budeme presadzovať vytvorenie moderného  zákona o  dlhodobej starostlivosti a presadzovať zmiešané financovanie z príslušných zdrojov verejného zdravotného poistenia a sociálnych fondov.
V tejto oblasti zabezpečíme väčšiu transparentnosť toku finančných prostriedkov a vyjasnenie vzťahov medzi skupinami poskytovateľov.
4. kultúra a šport
SDKÚ-DS predkladá svoj program v oblastiach kultúra a šport v jednej kapitole z dvoch významných a zároveň spoločných dôvodov.
SDKÚ-DS považuje obe oblasti za svoje priority pre nasledujúce obdobie.
Zároveň konštatujeme, že v oboch oblastiach bolo doteraz vykonané málo a ich fungovanie sprevádzajú kontroverzie, všeobecná nespokojnosť aktérov aj širšej verejnosti, prípadne jej nezáujem.
SDKÚ-DS je preto presvedčená, že obe oblasti potrebujú viac pozornosti a úsilia, nové prístupy, reformy vo financovaní a, ako ich súčasť, aj zvýšenú podporu zo strany štátu a vlády (podpora nepriama, ako aj priama vo forme zvýšeného podielu výdavkov štátu na HDP).
Zároveň však konštatujeme, že bez potrebných zmien by bola priama finančná podpora štátu neefektívna a nepriniesla by žiadne výsledky užitočné pre spoločnosť.
Naopak, podpora štátu v oboch oblastiach, sprevádzaná zrozumiteľným prístupom a zrozumiteľnými pravidlami, ako aj jasná a transparentná definícia priorít môžu priniesť viditeľné výsledky už v pomerne krátkom čase.
Zároveň si uvedomujeme, že nijaká politika štátu nemôže v krátkom čase zmeniť záujem verejnosti (a subjektívnu potrebu občanov) o kultúru alebo aktívny šport, môže však – a to bude naším zámerom – postupne povzbudzovať záujem.
Považujeme to za nevyhnutnú morálnu aj materiálnu investíciu pre zdravý vývoj občanov Slovenska v strednodobom horizonte a zdroj prirodzeného sebavedomia Slovenska a jeho občanov.
Z týchto dôvodov považujeme reálny a realistický rozvoj oboch oblastí za neoddeliteľne prepojený a podmienený prioritou SDKÚ-DS v oblasti podpory vzdelávania, a zvlášť vo fungovaní systému základného a stredného školstva.
Bez implementácie športových aktivít do systému výchovy a vzdelávania sa neujmú zdravé návyky pre fyzickú aktivitu.
Bez vzdelávania a výchovy v oblasti umenia a kultúry nevznikne schopnosť porozumieť im, ani neskoršia potreba kultúry a umenia ako súčasti životného štýlu.
SDKÚ-DS nespochybňuje úprimný záujem hľadať riešenia v týchto oblastiach doteraz (najmä v systéme podpory a financovania umenia a kultúry), musíme však konštatovať, že neviedli k zrozumiteľným a prehľadným riešeniam, nedosiahli žiaducu podporu odbornej a širšej laickej verejnosti.
SDKÚ-DS si je vedomá, že rozhodnutia v oboch oblastiach je nevyhnutné robiť s pochopením a priamou podporu jej aktérov, so zohľadnením celoštátnych a miestnych potrieb a možností, a teda aj v diskusii a spolupráci.
Táto diskusia musí zohľadňovať národné aj regionálne možnosti a potreby, na strane druhej sa však musí odpútať od (doterajších) zastaraných predstáv, resp. od skupinových lobistických priorít.
SDKÚ-DS sa zaväzuje viesť takýto dialóg, aktívne prevziať zodpovednosť za prípravu a realizáciu rozhodnutí v oblasti kultúry a športu a zasadzovať sa za zvýšenú pozornosť a podporu štátu a vlády pre ne.
4.1. kultúra
Chceme, aby kultúre patrilo dôstojné miesto v slovenskej spoločnosti, zodpovedajúce jej významu, a aby sa stala hodnotou, ktorú takto vníma každá sebavedomá spoločnosť.
Vychádzame z presvedčenia, že kultúra má trvalý (a) transformačný vplyv na celú spoločnosť, a je jej dynamizujúcim prvkom.
Naštartujeme tento proces pomocou jasného zadefinovania úlohy štátu v kultúrnom sektore, a to na základe vecného dialógu so zainteresovanou verejnosťou; jeho výsledkom bude nová, a predovšetkým presná, zrozumiteľná a transparentná formulácia priorít štátnej politiky v oblasti kultúry a reforma správy a financovania kultúry – táto reforma bude vychádzať z efektívnych európskych modelov a bude rešpektovať slobodu tvorby a špecifiká našej národnej kultúrnej produkcie.
V tomto procese sa budeme riadiť tromi hlavnými zásadami: participácia, kvalita, tvorivosť.
Chceme dosiahnuť, aby bol náš kultúrny sektor moderný, štruktúrovaný a efektívne spravovaný; zabezpečí sa tak nielen tvorba hodnôt, ich uchovávanie, ale aj prístup ku kultúre a záujem zo strany verejnosti, s osobitným dôrazom na deti a mladých ľudí, ako aj (sociálne či inak) znevýhodnené skupiny.
Zvážime varianty a uskutočníme reformy financovania kultúry (aj neustále kritizovaného grantového systému ministerstva kultúry).
SDKÚ-DS sa prikláňa k vytvoreniu modelu osobitnej agentúry, oddelenej od politicko–administratívnej činnosti MK SR (v zahraničí model známy ako Arts Council.)
Naším cieľom je podpora hodnotnej pôvodnej tvorby a financovanie kultúry, ktoré bude prehľadnejšie, viaczdrojové, včasné, zabezpečené pred politickou manipuláciou, ale aj netransparentným subjektivizmom; výsledkom bude vzťah kultúrnej obce a štátu, ktorý nebude založený na závislosti, ale na vzájomnej dôvere.
Nový systém financovania musí zabezpečiť kontinuitu pri financovaní (prioritných) projektov, a predvídateľnosť pri rozhodovaní.
Po skvalitnení systému financovania kultúry a súčasne so zavedením transparentného modelu podporíme významné zvýšenie prostriedkov pre kultúru zo štátneho rozpočtu.
Prehodnotíme súčasný a navrhneme nový systém fungovania kultúrnych inštitúcií na základe  hĺbkového auditu ich stavu a činnosti.
Ich budúca činnosť pritom musí podliehať permanentnému hodnoteniu; do ich hodnotenia vnesieme vhodne štruktúrované, no zrozumiteľné a merateľné indikátory, založené na dôkladnom porozumení podstaty ich činnosti (pre aktérov aj širšiu verejnosť) a funkcie týchto ukazovateľov budú vychádzať z určených priorít kultúrnej politiky.
Za prvoradú povinnosť štátu považujeme angažovanosť pri ochrane hodnôt národného kultúrneho dedičstva.
Jej súčasťou však nemôže byť iba jeho ochrana, vrátane moderných spôsobov uchovávania, ale aj jeho sprístupňovanie a skutočná dostupnosť, záujem a možnosti využívať jeho potenciál zo strany našich občanov, ale aj zahraničia.
Za dôležité považujeme tiež prepojenie kultúry (kultúrneho dedičstva) s jeho využívaním pre ekonomický a sociálny rozvoj regiónov, zvlášť s potenciálom v cestovnom ruchu.
(SDKÚ-DS sa bude o.i. naďalej zasadzovať za štátnu podporu programu Obnovme si svoj dom.)
Tak ako SDKÚ-DS v predchádzajúcom období podporovala užšiu spoluprácu a zapojenie potenciálu vysokých škôl do spolupráce s priemyslom, považujeme za dôležité hľadať a podporovať potenciál v spájaní aktivít (a zdrojov) kultúry a ekonomických aktivít.
V priamej nadväznosti na hospodárske reformy rozpracujeme stratégiu podpory kreatívneho priemyslu.
Dostupnosť národného kultúrneho dedičstva, kultúrnych aktivít a umeleckej tvorby, záujem o ne zo strany občanov, a využitie celého kultúrneho potenciálu, sú priamo závislé od schopností manažérov štátnych, verejných i neštátnych kultúrnych inštitúcií.
V úzkej spolupráci s príslušnými vzdelávacími inštitúciami podporíme vznik tréningových a asistenčných programov zameraných na manažment a riadenie kultúrnych inštitúcií – zabezpečíme tým priame prepojenie kultúrnej politiky so stratégiami rozvoja v iných oblastiach života našej spoločnosti.
Uvedomujeme si dôležité miesto verejnoprávnych médií v kultúrnom kontexte.
Po dôkladnej analýze zvážime možnosti takej úpravy ich postavenia, ktorá definuje vzťah verejnoprávnych médií a ich miesta v podpore kultúrnych a umeleckých aktivít, s dôrazom na pôvodnú tvorbu.
V kontexte prezentácie Slovenska v zahraničí podporíme medzinárodné projekty a zrevidujeme systém prezentácie slovenskej kultúry v zahraničí – cieľom týchto krokov je zviditeľniť slovenskú kultúru v európskom i svetovom priestore ako súčasť systému propagácie Slovenska v zahraničí (pozri 6.1.6. Prezentácia Slovenska v zahraničí).
Úspešnosť rozhodnutí a reforiem posúdime kritériami otvorenosti kultúrneho sektora voči progresívnym trendom a metódam, nárastom umeleckej tvorby vysokej kvality, zlepšením správy a riadenia štátom financovaných kultúrnych inštitúcií (a organizácií), zvyšujúcou sa reputáciou slovenskej kultúry v zahraničí, ako aj kvalitatívnymi ukazovateľmi zvyšovania dôležitosti kultúry ako potreby občanov, so zvláštnym zreteľom na najmladšie generácie, a pre spoločnosť ako celok.
4.2. ŠPORT
V poslednom období zaznamenávame výrazný pokles záujmu mládeže o športové aktivity, financovanie športu zo strany štátu nie je verejnosti dostatočne zrozumiteľné, stupňuje sa spoločenská objednávka na zabezpečenie výstavby dôstojných športových zariadení, v ktorých by sa mohli konať podujatia na medzinárodnej úrovni.
SDKÚ-DS sa v uplynulom období venovala podrobnej analýze situácie v tomto sektore, a v diskusii s odborníkmi návrhom riešení, pričom najmä skrátenie volebného obdobia neumožnilo preniesť poznatky a návrhy riešení aj do realizačnej fázy.
Našimi cieľmi v oblasti športu sú pritiahnuť čo najviac mladých ľudí k športovaniu, dosiahnuť čo najviac medzinárodných úspechov a osvetou podporovať šport ako žiaduci a príťažlivý druh oddychu a zábavy, ako predpoklad zdravého životného štýlu.
V procese, ktorý naštartujeme, sa budeme riadiť týmito zásadami: vo financovaní športu rozšírime merateľné kritériá efektívnosti vynakladaných prostriedkov.
Jedným z kritérií pri rozhodovaní o (ďalšej) podpore bude výsledok, aký konkrétny subjekt dosiahol na jednu korunu vynaložených prostriedkov, čím sa meranie výsledkov výrazne zlepší.
Pri rozhodovaní budeme vo väčšej miere používať overiteľné údaje (tvrdé dáta) – napriek tomu ostane rozhodovací priestor, v ktorom sa nebudeme spoliehať výlučne na tieto údaje.
Ak si to proces vyžiada, rozhodnú stanoviská odborníkov, ktoré budú vždy a priebežne zverejnené.
Prostriedky budeme prideľovať na spoločnosťou určené ciele, nie na subjekty.
Zároveň, zorganizujeme prideľovanie finančných prostriedkov tak, aby zmluvy boli podpísané a prostriedky pridelené v dostatočnom časovom predstihu pred začatím športového projektu.
Tieto zásady použijeme pri presadzovaní konkrétnych opatrení v oblastiach vzťahu mládeže a športu,
mládežníckych trénerov,
športovej reprezentácie
a pri investíciách do športovej infraštruktúry.
Dnes sa, spomedzi žiakov základných a stredných škôl, takmer 70% nevenuje športu.
Najmä preto, že ich k tomu nevedie ani škola, ani rodina.
Rastie počet tých detí, ktoré majú problémy so svalovou a kostrovou sústavou; stále viac ľudí potom trpí nadváhou a obezitou, zhoršuje sa psychický vývoj mladistvých.
Školské športoviská sú v popoludňajších hodinách málo využívané – preto zvýšime podiel dotácií, ktoré budú motivovať školy či iné subjekty, aby aj mimo vyučovacích hodín organizovali športové podujatia pre deti a mládež do 18 rokov.
Peniaze rozdelíme v súťaží podľa kritérií počtu športujúcich detí, športového prínosu (tvorivosť, súťaživosť, vplyv na zdravie) a spoľahlivosti organizátora.
Zavedieme dostatočne vysokú spodnú hranicu týchto dotácií – zefektívni sa tým ich administrácia, podporiť budeme môcť aj väčšie projekty.
Odborníci na šport upozorňujú na úbytok talentov; jednou z príčin je nedostatok kvalitných mládežníckych trénerov.
Preto pripravíme projekt, ktorým podporíme trénerov morálne a finančne – budeme ich tým motivovať k ďalšej práci s mládežou, k výchove talentov.
V roku 2005 dotoval štát v oblasti reprezentácie 83 športov; s každým zväzom prebieha komunikácia samostatne, čo je náročné na administráciu.
Zostavíme preto rebríček 10 až 15 športov, ktorých reprezentáciu a talentovanú mládež budeme podporovať prioritne.
Rebríček zohľadní popularitu športov (vrátane medzinárodnej konkurencie) a dosahované úspechy.
A podľa týchto kritérií budú športy medzi sebou súťažiť, budú môcť doň postúpiť alebo z neho vypadnúť.
Dotácie na rozvoj odvetvia podmienime konkrétnou činnosťou športových zväzov, napr. domácou súťažou
. Výšku dotácie previažeme s (pozitívnym) vplyvom, aký majú tieto súťaže na verejnosť.
Tento vplyv budeme posudzovať podľa predchádzajúceho využitia dotácií, popularity (návštevnosti a mediálneho krytia), etického prínosu (napr. fair-play, boja proti násiliu, drogám a korupcii), športového prínosu (napr. výchovy talentov, podpory k dlhodobému športovaniu) a spoľahlivosti uchádzača o dotáciu (bez výskytu korupcie, dopingu alebo násilností).
Už o niekoľko rokov Slovensko nebude môcť usporiadať futbalové, ani hokejové súťaže na najvyššej úrovni – žiadny zo štadiónov totiž nebude spĺňať stupňujúce sa požiadavky medzinárodných federácií.
Preskúmame preto možnosti rekonštrukcie existujúcich štadiónov a veľké investície celoštátneho významu budeme realizovať v súťaži.
Štát bude financovať štandard tak, aby spĺňal minimálne požiadavky medzinárodných federácií.
Stavbu bude môcť vlastniť iba dôveryhodný subjekt s prehľadným financovaním a štát s ním uzavrie zmluvu o využívaní zariadenia pre potreby verejnosti.
Súčasťou zmluvy bude aj dohoda, že vlastník zabezpečí jeho prevádzku.
5. Rozvoj vidieka, regionálny rozvoj a cestovný ruch
Dôležitou súčasťou života každej úspešnej spoločnosti je prosperujúci vidiek.
Taký, ktorý naplno využíva svoj potenciál – ľudský, historický, aj prírodný.
SDKÚ-DS predkladá víziu trvalého, udržateľného rozvoja vidieka, ktorá je založená na využití prirodzeného a veľmi rôznorodého potenciálu vidieka: teda rozvoja založeného na ekonomickej účelnosti, na podpore (letného a zimného) cestovného ruchu a agroturistiky, na zachovávaní, zveľaďovaní a ekonomickom zhodnocovaní kultúrneho dedičstva.
SDKÚ-DS prichádza s víziou, ktorá znamená postupné, ale trvalé  perspektívne zlepšovanie životnej situácie ľudí, ktorí na vidieku žijú a pracujú, a zabezpečí atraktívnosť vidieka pre život a prácu ich detí.
SDKÚ-DS ponúka pre rozvoj vidieka víziu, ktorá zachová  obohacujúci ráz vidieckeho života, s využitím prírodného, ale aj moderného technologického potenciálu a rozmanitých možností konkrétneho miesta, a združí tento potenciál do spoločných projektov mikroregiónov.
Konkrétne riešenia, ktoré navrhujeme, sú zároveň odpoveďou na mnohé praktické problémy, ktoré budeme musieť čoskoro riešiť nielen my, aj ostatné európske krajiny.
Je len otázkou času, kedy dôjde k reforme spoločnej poľnohospodárskej politiky EÚ a európski aj slovenskí poľnohospodári budú dostávať na svoje tradičné výroby (a s tým súvisiacu nadprodukciu) nižšie dotácie ako dnes, čo bude zvyšovať tlak na efektívnosť ich výroby, postaví však ekonomický otáznik nad nadprodukciu.
Faktom tiež je, že tradičné energetické zdroje sú vyčerpateľné a energie sú trvalo vystavené výkyvom cien na svetových trhoch.
Riešenia a stratégiu, ktoré v tejto súvislosti navrhujeme, sú – s dôrazom na moderné biotechnológie – nedeliteľnou súčasťou prerodu Slovenska na spoločnosť založenú na inováciách.
Na základe princípu subsidiarity – teda správneho princípu, podľa ktorého o veciach obce, mesta a regiónu by mali rozhodovať ľudia, ktorí v nich žijú, a najlepšie poznajú to, čo naozaj potrebujú – vytvoríme zástupcom miestnych a regionálnych samospráv, malým a stredným podnikateľom, mimovládnym organizáciám a tzv. miestnym akčným skupinám priestor, v ktorom budú môcť túto víziu napĺňať a byť jej nositeľmi.
A budú môcť pri tom využívať prostriedky z domácich a európskych štrukturálnych fondov – tie umožnia premenu slovenského vidieka, dobudovanie chýbajúcej infraštruktúry, rovnomerný rozvoj regiónov
. Teda plné využitie potenciálu, ktorý náš vidiek a regióny majú.
5.1. ROZVOJ VIDIEKA
5.1.1. Poľnohospodárstvo
Naša vízia rozvoja poľnohospodárstva a jeho budúcnosti je založená na využívaní obnoviteľných zdrojov energie,
na prechode od nadprodukcie bežných poľnohospodárskych produktov k pestovaniu energetických a technických plodína úzko nadväzuje na medzitrh práce.
Súčasná poľnohospodárska produkcia viac ako trojnásobne prevyšuje naše skutočné potreby na zabezpečenie živočíšnej výroby a výživy obyvateľstva (potravinovú bezpečnosť).
Reforma spoločnej poľnohospodárskej politiky je teda základom zvyšovania konkurencieschopnosti a trvalo udržateľného rozvoja poľnohospodárstva a vidieka.
Preto zmeníme systém priamych platieb na jednotnú platbu na farmu – uplatnením úplne oddelených a s produkciou nezviazaných dotácií budeme stimulovať poľnohospodárov, aby pružnejšie reagovali na spotrebiteľský dopyt a ekonomické podmienky produkcie.
Od produkcie oddelená priama platba bude zárukou pre poľnohospodárov, že ich podpora sa oproti predchádzajúcemu systému nezníži, avšak už bez ohľadu na to, aký výrobok a aké množstvo vyrába.
To znamená, že nebudú nútení, z dôvodu nároku na priamu podporu, vyrábať výlučne výrobky potravinového reťazca, ktorých produkcia je pre nich za iných okolností neefektívna.
Zvýšime tým ich motiváciu, aby rozšírili svoju výrobu o energetické a technické plodiny, ktoré predstavujú potenciál obnoviteľných zdrojov energie.
Podporíme efektívnu výrobu poľnohospodárskych produktov určených pre potravinársky priemysel tak, aby bola zachovaná potravinová bezpečnosť a výživa obyvateľstva s dôrazom na kvalitu, regionálny charakter a medzinárodnú konkurencieschopnosť.
Značná časť príjmov, ktoré dnes vyprodukuje vidiek, putuje distribučným spoločnostiam za dodávky energií.
A zároveň, budúci dopyt po nepotravinárskych produktoch poľnohospodárstva niekoľkonásobne prevyšuje jeho možnosti pri súčasnej výrobe.
Ak sa teda poľnohospodárska výroba prispôsobí dopytu po obnoviteľných zdrojoch energie, výrazne to prispeje k tvorbe nových zdrojov elektrickej energie a tepla pre mestá o obce – a z toho vyplýva aj zvýšenie disponibilných príjmov domácností, zvýšenie zamestnanosti.
A nielen na úrovni mikroregiónov, ale pre celé vidiecke prostredie.
Preto prostriedkami zo štrukturálnych fondov (na roky 2007-2013) podporíme výstavbu energetických zariadení (bioplynových staníc, bioelektrární s kogeneráciou a pod.) na spracovanie biomasy a drevoštiepky.
Pri ich budovaní tak vytvoríme nové pracovné miesta, ktoré podporíme mechanizmami medzitrhu práce (pozri 3.1.1. Podpora práce).
5.1.2. Lesníctvo
Oblasť lesného hospodárstva stále zaostáva za súčasným vývojom vo svete, v ochrane a zveľaďovaní lesov, trvalom a udržateľnom hospodárení, vo výstavbe lesných ciest.
Preto pripravíme novelu zákona o lesoch a s ním súvisiacich vykonávacích predpisov tak, aby v plnej miere rešpektovali ústavné práva vlastníkov lesov a pri hospodárení s nimi vytvárali prostredie bez zbytočných obmedzení a povinností.
Sfunkčníme platnú legislatívu, a na jej základe vrátime oprávneným vlastníkom lesné pozemky, ktoré im patria (pozri 5.1.3. Pozemkové vlastníctvo).
V štátnom podniky Lesy SR presunieme kompetencie na nižšie organizačné stupne a zredukujeme stav administratívnych pracovníkov na generálnom riaditeľstve.
Dnes nadmieru centralizované štátne lesy tak začnú plniť svoju funkciu stabilizujúceho faktora v rozvoji vidieka.
5.1.3. Pozemkové vlastníctvo
Pripravíme úpravu zákona o usporiadaní pozemkového vlastníctva tak, aby sa zjednodušilo a zrýchlilo konanie registrov obnovenej evidencie pozemkov (ROEP).
Presunieme väčšiu časť finančných prostriedkov Slovenského pozemkového fondu priamo na úrady geodézie, kartografie a katastra, čím urýchlime usporiadanie pozemkového vlastníctva v SR.
Pripravíme legislatívny rámec na vysporiadanie pozemkov pod verejnoprospešnými stavbami vo vlastníctve samospráv.
Upravíme nakladanie s nedeliteľnými spoločnými nehnuteľnosťami urbárskych, lesných a pasienkových spoločností.
Zmeníme organizačnú štruktúru Úradu geodézie, kartografie a katastra – zlúčime Geodetický a kartografický ústav s Výskumným ústavom geodézie, kartografie a katastra a žilinským Katastrálnym ústavom.
Takto ušetrené prostriedky použijeme na urýchlenie činnosti katastrov a na bezplatné zverejnenie katastrov na internete.
Zavedieme systém, v ktorom si občania budú môcť na ktorejkoľvek pošte požiadať o kópiu z listu vlastníctva, mapy či identifikáciu parcely s povinnosťou príslušného úradu zaslať dokument do 14 dní.
Znížime prekážky zmien účelu využitia pozemkov.
Pri konaniach pozemkových úprav vytvoríme miestnym podnikateľom väčšie možnosti na kúpu poľnohospodárskych pozemkov (od občanov, ktorí na pôde nepodnikajú) so zárukou, že pri pozemkových úpravách sa im polohovo roztrieštené pozemky scelia.
Na internetový portál katastra uvedieme cenové mapy.
Navrhneme úpravu reštitučných zákonov tak, aby fyzické osoby a cirkvi museli usporiadať svoje reštitučné nároky najneskôr do roku 2011, kedy predpokladáme, že na celom území SR budú dokončené registre.
Pripravíme ústavný zákon, ktorý znemožní prijať ďalšie účelové reštitučné zákony, pretože je tým spochybňovaná právna istota vlastníctva v SR.
V súlade s koncepciou územného rozvoja Slovenska KURS 2001 navrhneme, aby sa pôda štátu využívala na výstavbu líniových stavieb (diaľnic, železníc a i.), priemyselných parkov formou zámen s fyzickými, právnickými osobami a samosprávami.
5.2. Regionálny rozvoj a doprava
Nevyhnutným predpokladom pre ďalší rozvoj regiónov je kvalitná infraštruktúra; zvyšovanie dostupnosti územia cestnou, železničnou, leteckou či vodnou cestou je teda naším prvoradým záujmom v oblasti regionálneho rozvoja.
Preto budeme presadzovať, aby najväčší podiel investícií z európskych fondov smeroval práve do výstavby dopravnej infraštruktúry
– a v spojení s investíciami do vzdelania (ktorých objem z európskych fondov by mal byť po doprave druhý najväčší) tak vytvoríme regiónom podmienky na ich úspešný rast (pozri 1.2. Vzdelávanie).
Formou verejno-súkromných partnerstiev podporíme vstup súkromného kapitálu do výstavby dopravnej infraštruktúry.
Formou elektronického spoplatnenia, a v súlade s pravidlami EÚ, vytvoríme spravodlivý systém úhrady za požívanie diaľnic a rýchlostných ciest pre nákladné vozidlá.
Podporíme pokračujúci proces transformácie železníc a skvalitňovanie a modernizáciu železničnej infraštruktúry – objednávka štátu na zabezpečenie osobnej dopravy a investície do infraštruktúry budú presne definované v zmluvách o výkone vo verejnom záujme (medzi vládou a železnicami) a kryté prostriedkami štátneho rozpočtu.
Podporíme aktivity príslušných miest a vyšších územných celkov pri projektoch rozvoja regionálnych letísk v Poprade, Žiline, Sliači a v Piešťanoch.
Pri rozhodovacích procesoch o pomoci EÚ pre regióny a ich rozvoj sa zasadíme o väčšiu účasť zástupcov vyšších územných celkov v týchto procesoch.
Budeme presadzovať, aby sa pri určovaní prostriedkov pomoci z európskych fondov pre regióny zohľadňovala súčasná úroveň ich hospodárskeho rozvoja a potenciál ich rastu (pozri 2.1.1. Samospráva).
Pripravíme vzorové projekty pre podávanie žiadostí na čerpanie prostriedkov z európskych fondov.
Sprístupníme štátnu podporu určenú pre výstavbu nájomných bytov aj iným ako iba komunálnym investorom – zvýši sa tým rýchlosť ich výstavby, a tak aj dostupnosť bývania v regiónoch.
Prostriedkami EÚ podporíme udržiavanie a modernizáciu existujúcich bytových fondov.
Budeme aj naďalej podporovať výstavbu nájomných bytov pre sociálne znevýhodnené skupiny, ktoré sa na výstavbe týchto bytov podieľajú a udržujú ich.
Pripravíme a budeme presadzovať prijatie nového stavebného zákona, ktorý odstráni zbytočné administratívne stupne stavebného konania, a tým ho zjednoduší.
V regiónoch s vyšším podielom nekvalifikovanej pracovnej sily, a teda aj s vyššou mierou nezamestnanosti, zameriame nástroje sociálnej integrácie (mechanizmy medzitrhu práce, podpora sociálnych a komunitných prác pre obec, vzdelávacie aktivity) na zvyšovanie jej kvalifikácie, na rozvoj ľudských zdrojov.
Vytvoríme celoplošný protipovodňový program, financovaný aj z prostriedkov EÚ.
5.3. Cestovný ruch
Rozvoj cestovného ruchu – najmä v oblastiach kúpeľníctva, zimných športov a letnej turistiky, pre ktoré má Slovensko mimoriadne priaznivé predpoklady – je jedným z najlepších nástrojov na zvyšovanie zamestnanosti, zlepšovanie životnej situácie ľudí, ktorí v nich žijú a pracujú.
Považujeme za vhodné, aby kompetencie v oblasti cestovného ruchu prešli z ministerstva hospodárstva na ministerstvo regionálneho rozvoja a cestovného ruchu (pozri 2.1.2. Štátna správa).
Úlohou štátu v oblasti cestovného ruchu je vytvárať podmienky pre súkromný sektor, miestne a regionálne samosprávy tak, aby mohli v jeho rozvoji zohrávať hlavnú úlohu.
Štát by mal podporovať aktivity v oblasti cestovného ruchu najmä lepšou a aktívnejšou prezentáciou Slovenska v zahraničí. (pozri 6.1.6. Prezentácia Slovenska v zahraničí)
Budeme presadzovať, aby na podporu cestovného ruchu využívala vláda okrem svojich kompetencií aj nehnuteľnosti, ktoré vlastní štát, ako napr. pôdu či lesy –
tomuto účelu prispôsobíme aj organizačnú zmenu štátneho podniku Lesy SR.
Vysporiadanie pozemkového vlastníctva a nami presadzované odbúranie zbytočnej administratívnej záťaže, zbytočných obmedzení pri územnom plánovaní, prispeje k rozvoju cestovnému ruchu. (pozri 5.1.2 Lesníctvo)
Skvalitníme spoluprácu štátnej správy v oblasti životného prostredia a podnikateľov v oblasti cestovného ruchu.
Pripravíme audit podmienok pre rozvoj cestovného ruchu s cieľom identifikovať a odstrániť existujúce prekážky, najmä v oblasti legislatívy a zbytočnej byrokracie a administratívy.
5.4. ŽIVOTNÉ PROSTREDIE
Ochrana životného prostredia a rýchly hospodársky rast nemusia, a ani by nemali byť principiálne protichodné ciele.
Naopak, pri správnom nastavení verejných politík by sa mali navzájom dopĺňať a umocňovať.
Budeme presadzovať, aby sa pri tvorbe jednotlivých sektorových politík systematicky zahŕňali environmentálne náklady do cien tovarov a služieb.
Výroba niektorých druhov tovaru a služieb má negatívne dopady na životné prostredie, ktoré následne musí znášať celá spoločnosť.
Štát preto musí naprávať také deformácie trhu, keď výrobca environmentálne náklady nepociťuje a neprenáša ich do ceny tovaru, čo jeho tovary neoprávnene zvýhodňujú na škodu celej spoločnosti.
SDKÚ-DS bude zároveň aktívne vystupovať proti nevhodnej dotačnej politike, ktorá v konečnom dôsledku deformuje ceny výrobkov a služieb a znižuje konkurencieschopnosť environmentálnych technológii.
Naopak, budeme aktívne podporovať také aktivity a politiky, ktoré vedú k ekologicky vhodným inováciám, zavádzaniu environmentálnych technológií a znižovaniu energetických nákladov.
Ako príklad možno uviesť podporu tzv. zeleného verejného obstarávania.
Zároveň zavedieme všetky nevyhnutné legislatívne a administratívne nástroje, ktoré zabránia neprimeranému vývozu a dlhodobému uskladňovaniu odpadov a nebezpečných látok na území Slovenska.
Navrhneme zrušenie Environmentálneho fondu a prehodnotíme fungovanie Recyklačného fondu tak, aby sa zásadným spôsobom zvýšila transparentnosť jeho fungovania.
6. BEzpečné slovensko
Bezpečnosť občanov považujeme za jednu z najdôležitejších priorít našej politiky.
Zaisťovanie bezpečnosti je základnou a nenahraditeľnou funkciou štátu. Bezpečnosť a sloboda neoddeliteľne súvisia.
Všetci občania Slovenska sa musia cítiť chránení pred domácim zločinom a potenciálnou hrozbou teroru.
Hlavnú zodpovednosť za bezpečnosť majú štátne orgány.
Úroveň bezpečnosti života občanov však závisí aj od aktívnej súčinnosti a spoluúčasti orgánov samosprávy, občianskej spoločnosti, právnických osôb a občanov pri vytváraní vyššieho bezpečnostného štandardu.
Štát musí pre takúto komplexnú spoluprácu vytvoriť podmienky.
Jednotlivé časti bezpečnostného aparátu na Slovensku musia byť pripravené plniť úlohy v im zverenej oblasti pôsobenia a efektívne spolupracovať s ostatnými.
Bezpečnostné hrozby týkajúce sa aj Slovenska sú oveľa rozmanitejšie a diferencovanejšie ako v minulosti.
Ozbrojené sily, polícia, integrovaný záchranný systém, hasičský zbor, spravodajské služby tvoria rozhodujúci výkonný aparát, ktorý musí fungovať preventívne a aktívne zároveň.
Hlavné nebezpečenstvo pre životy, zdravie a majetok občanov, ekonomický rozvoj a prosperitu štátu predstavujú nevojenské hrozby, predovšetkým terorizmus, šírenie zbraní hromadného ničenia a ich nosičov, zlyhávajúce štáty, regionálne konflikty, organizovaný zločin, korupcia, nekontrolovateľná migrácia a aktivity cudzích spravodajských služieb zamerané proti záujmom SR.
Korene mnohých hrozieb ležia za hranicami našej vlasti, preto je politika prevencie a angažovanosti v zahraničí najlepšou ochranou aj obranou.
Cieľom musí byť predchádzanie a zabraňovanie kulminácii externých či interných bezpečnostných hrozieb.
Podstatnými aspektmi funkčného bezpečnostného aparátu sú a budú predovšetkým kvalitne pripravení, motivovaní a vybavení ľudia a efektívne fungujúce, vzájomne prepojené inštitúcie.
6.1. Zahraničná politika
V roku 2004 dosiahlo Slovensko členstvo v EÚ a NATO, čím získalo najvýznamnejšie a najpevnejšie postavenie vo svojich dejinách.
Tento historický úspech sme dosiahli vďaka veľkému úsiliu v domácich reformách a aktívnej zahraničnej politike.
Slovensko sa stalo rešpektovaným členom medzinárodného spoločenstva, čoho potvrdením bolo aj zvolenie Slovenska za nestáleho člena Bezpečnostnej rady OSN.
Naša zahraničná politika dokáže presadzovať záujmy Slovenska a byť platným a aktívnym členom EÚ a NATO,
stavať sa zodpovedne ku globálnym hrozbám
a zohráva dôležitú úlohu v európskej politike voči susedným štátom EÚ, najmä voči krajinám na Balkáne a Ukrajine.
SDKÚ-DS a jej predstavitelia boli architektmi a realizátormi tejto úspešnej zahraničnej politiky po roku 1998 a považujeme ju za významnú súčasť našej dlhodobej politiky a hodnôt, ktoré vyznávame.
6.1.1. EÚ a NATO
SDKÚ-DS reprezentuje kontinuálnu, čitateľnú a aktívnu zahraničnú politiku, ktorá je založená na rešpektovaní ľudských práv, slobôd a na princípoch medzinárodného práva.
Jej cieľom je dosiahnuť a udržiavať mierové spolužitie medzi národmi a štátmi.
K presadzovaniu týchto cieľov budeme aktívne využívať naše členstvo a postavenie v EÚ a NATO a možnosti, ktoré nám toto členstvo poskytuje.
Zasadíme sa preto za odstránenie bariér a obmedzení jednotného európskeho trhu, o dôsledné napĺňanie slobody pracovných síl, práce, tovarov, služieb a kapitálu v rámci EÚ, a tým aj o zrovnoprávnenie všetkých jej členov.
Tak, aby občania Slovenska mohli v čo najkratšom čase používať všetky výhody plného členstva v Európskej únii.
Zasadíme sa o ukončenie prístupového procesu Slovenska do schengenského priestoru.
Budeme aktívne vstupovať do procesu budúceho usporiadania EÚ, jej ďalšieho rozširovania
a presadzovať jej väčšiu zrozumiteľnosť a príťažlivosť pre jej občanov.
Pri tvorbe európskej legislatívy budeme dôsledne uplatňovať princíp subsidiarity – problémy by sa mali riešiť tam, kde vznikajú a čo najbližšie k občanom.
Budeme sa zasadzovať o lepšiu spoluprácu inštitúcií EÚ tak, aby sme zamedzili nadmernej administratíve, aby sme zefektívnili a spružnili jej činnosť
a priblížili ju občanom.
Podporili sme a podporujeme návrh Finančnej perspektívy EÚ na roky 2007-2013 – za najdôležitejší považujeme pritom záväzok, že tvorba nasledujúcej finančnej perspektívy sa musí sústrediť na reformu poľnohospodárskej politiky, ktorú považujeme za zastaranú a neefektívnu a na zvyšovanie výdavkov na vedu a výskum.
Budeme aktívne spolupracovať s partnermi v EÚ pri vytváraní základov spoločnej energetickej politiky EÚ v záujme jej bezpečnosti a ekonomickej výhodnosti.
Budeme aktívne pristupovať k plneniu si úloh nášho členstva v NATO,
podporíme rozšírenie aktivít NATO aj na humanitárne operácie,
zníženie duplicity zdrojov na mierové a bojové operácie EÚ v rámci Európskej bezpečnostnej a obrannej politiky podľa dohôd Berlín plus
a budeme naďalej posilňovať postavenie Slovenska ako súčasti svetovej aliancie boja proti medzinárodnému terorizmu.
6.1.2. Vzťahy so susednými štátmi
Budeme udržiavať stabilné a bezpečné postavenie Slovenska a vysokú mieru konštruktívnej spolupráce s našimi partnermi v stredoeurópskom a východoeurópskom priestore.
V rámci tejto spolupráce budeme využívať všetky možnosti na posilnenie cezhraničnej spolupráce v prospech našich občanov.
Budeme rozvíjať dobré susedské vzťahy s Ukrajinou, pomáhať jej pri napĺňaní proeurópskych a proatlantických ambícií s cieľom udržať si stabilného a prosperujúceho suseda na vonkajšej schengenskej hranici.
6.1.3. Ďalšie oblasti dvojstrannej spolupráce
Okrem našich partnerov v EÚ chceme aj naďalej udržiavať vysokú úroveň spolupráce s naším strategickým partnerom, Spojenými štátmi americkými.
Dôležité miesto prikladáme spolupráci s ďalšími bilaterálnymi partnermi v Európe (Ruská federácia)
a iných regiónoch sveta (Kanada, Japonsko).
Osobitnú pozornosť budeme venovať oblasti juhovýchodnej Európy, kde má Slovensko špecifické, priaznivé postavenie (intenzívny politický dialóg s Chorvátskom a výmena integračných skúseností a reformného procesu so Srbskom a Čiernou Horou a s Macedónskom).
Budeme sa zasadzovať za šírenie demokratických princípov a dodržiavania ľudských práv v krajinách východnej Európy (Bielorusko a Moldavsko).
Po vstupe do EÚ a NATO musíme nanovo zadefinovať naše zahranično-politické záujmy,
vypracovať stratégiu pre Afriku, Latinskú Ameriku a Áziu:
stanoviť výhľad, konkrétne ciele a prispôsobiť tomu aj zahraničnú službu tak, aby sme popri politických zohľadnili aj naše ekonomické a obchodné záujmy.
6.1.4. Mnohostranná diplomacia
Dvojročné členstvo v Bezpečnostnej rade OSN využijeme na prezentáciu Slovenska ako krajiny, ktorá má reálne schopnosti a možnosti prispievať k riešeniu otázok medzinárodného vývoja.
Využijeme toto členstvo na posilnenie našej dvojstrannej spolupráce predovšetkým s rozvojovými krajinami.
V OBSE a Rade Európy budeme podporovať posilnenie ich charakteru ako organizácií, ktoré majú preventívne úlohy a dohľad nad dodržiavaním demokratických princípov vo vývoji spoločnosti.
Členstvo v medzinárodných ekonomických organizáciách (WTO, Svetová banka) budeme používať na posilnenie našich ekonomických a obchodných záujmov.
Rovnaké ciele budeme sledovať aj v ďalších regionálnych organizáciách, ktorých sme členmi (napríklad CEFTA).
Budeme naďalej aktívne podporovať rozvoj spolupráce v rámci V4 v tých oblastiach, v ktorých je tradičná spolupráca týchto krajín naďalej účelná, alebo môžu lepšie dosahovať svoje spoločné záujmy.
6.1.5. Zefektívnenie zahraničnej služby
Vypracujeme a na schválenie predložíme integrovaný model politickej, obchodno-ekonomickej a kultúrno-propagačnej zahraničnej služby pod ministerstvom zahraničným vecí.
Tak, aby veľvyslanectvá SR v zahraničí presadzovali celý komplex našich záujmov a poskytovali našim občanom, podnikateľom, kultúrnym či iným inštitúciám plnohodnotný servis.
Zahraničná politika však nie je iba o národných a medzinárodných záujmoch a „hrách“ – týka sa bezprostredne občanov.
Preto SDKÚ-DS považuje za dôležité zdôrazňovať a v zahraničnej politike zohľadňovať, že medzi aktuálnymi bezpečnostnými hrozbami (akými sú terorizmus, organizovaný zločin, intolerancia, náboženský fanatizmus, obchod s ľuďmi a pod.) a úrovňou individuálnej bezpečnosti a kvality života každého jednotlivca v spoločnosti existuje priama spojitosť.
Budeme budovať slovenskú zahraničnú službu tak, aby bola schopná pružne reagovať na zmeny okolitého sveta a medzinárodného prostredia.
Zavedieme systémové zmeny, ktoré sieti našich zastupiteľských úradov v zahraničí umožnia, že budú schopné pružne sa prispôsobiť našim zahranično-politickým prioritám.
V personálnej práci a pri obsadzovaní diplomatických postov, vrátene veľvyslaneckých, bude SDKÚ-DS presadzovať princípy profesionálnej pripravenosti na výkon týchto funkcií.
6.1.6. Prezentácia Slovenska v zahraničí
SDKÚ-DS považuje neexistenciu jednotnej, koordinovanej a účinnej prezentácie Slovenska v zahraničí za jeden z najväčších dlhov doterajších vlád.
Je to dlh voči našej kultúre.
Je to dlh voči možnostiam, ktoré takáto propagácia otvára v podnikaní, osobitne v oblasti turistického ruchu.
Je to dlh voči občanom, ktorí cestujú za hranice za oddychom alebo za prácou, resp. podnikaním
. Všetky doterajšie pokusy zlyhali na poľutovaniahodnom rezortizme, alebo niesli črty voluntarizmu.
Domnievame sa, že verejné prostriedky, ktoré na tento účel vynakladajú rôzne inštitúcie a organizácie v súčasnosti, nezhodnocujú možnosti, ktoré v tejto oblasti sú.
Preto sa SDKÚ-DS zasadí za urýchlené vypracovanie jednotného, premysleného systému prezentácie Slovenska v zahraničí, vrátane inštitucionálneho vymedzenia, finančnej podpory a jasnej zodpovednosti v tejto oblasti.
Tento systém musí vychádzať z poznania, aký význam a aké postavenie majú médiá v súčasnosti, mal by sa zamerať na budovanie obrazu Slovenska, ktoré má za sebou významnú históriu, veľké kultúrne dedičstvo, hodnotnú súčasnú umeleckú tvorbu, a ktorého hodnoty a prednosti Slovensku dopomohli k súčasnému dobrému postaveniu vo svete.
6.2. bezpečnosť a obrana
6.2.1. Bezpečnostný systém
Rozhodujúcim prostriedkom bezpečnostnej politiky je bezpečnostný systém, mnohostranný komplex nástrojov štátnej moci a ich vzájomných väzieb.
Považujeme za dôležité stabilizovať personál vo všetkých bezpečnostných zložkách a zlepšiť kvalitu jeho pripravenosti a výcviku.
Budeme sa usilovať o náležité a spravodlivé ohodnotenie a adekvátne sociálne zabezpečenie zodpovedajúce náročnosti práce i rizikám, ktoré príslušníci bezpečnostných zložiek podstupujú.
Urýchlime zavedenie moderných technológií s cieľom zlepšiť materiálnu podporu práce profesionálov v oblasti bezpečnosti, ich výzbroje, výstroje a techniky.
Presadíme transformáciu bezpečnostného systému štátu a systému obrany štátu s dôrazom na zefektívnenie mechanizmov krízového manažmentu na národnej úrovni tak, aby systém bol lepšie pripravený na riešenie mimoriadnych situácií.
Prehĺbime demokratickú kontrolu všetkých zložiek bezpečnostného aparátu.
Podporíme reformu spravodajských služieb, budeme dbať na koordináciu ich úsilia a zvážime inštitucionalizáciu tejto činnosti na medzirezortnej úrovni.
6.2.2. Ozbrojené sily
Ozbrojené sily sú rozhodujúcou zložkou systému obrany štátu a patria popri zahraničnej službe medzi tradičné nástroje bezpečnostnej politiky.
Upravíme štruktúru a spôsobilosti ministerstva obrany a ozbrojených síl v zmysle reformného Modelu 2015 – jednotky ozbrojených síl tak budú optimálne pripravené na plnenie úloh obrany našej vlasti, ale aj na aktívne zapojenie do zahraničných operácií a na asistenčné úlohy civilnému obyvateľstvu v prípade prírodných či iných katastrof.
V riadení ministerstva obrany naplno rozvinieme komplexné hodnotenie obrany podľa metodiky NATO
a zefektívnime riadenie systému obrany štátu.
Zrealizujeme závery auditu, zastabilizujeme organizačnú štruktúru ministerstva a generálneho štábu a zavedieme priebežný audit tak, aby sme dosiahli dynamickú rovnováhu strategického stupňa riadenia a velenia.
Rozvinieme rezortný systém včasného varovania (SITCEN).
Zlepšíme plánovanie a rozpočtovanie s cieľom racionálnejšie a prehľadnejšie využívať zdroje.
Budeme pokračovať v outsourcingu podporných služieb, čo umožňuje prioritne sa zameriavať na hlavné úlohy ozbrojených síl.
Dokončíme transformáciu štátnych príspevkových organizácií.
Pripravíme novelizáciu ústavy, ktorá vytvorí podmienky na plnenie ambícií a záväzkov členstva v NATO a Európskej únii, najmä v oblasti rozhodovania ústavných orgánov o vyslaní jednotiek v rámci síl rýchlej reakcie NATO a EÚ.
Podporíme zníženie počtu utajených dokumentov na nevyhnutnú úroveň, a aj stupeň ich utajenia.
V rozvoji ozbrojených síl budeme klásť dôraz na plnenie cieľov síl NATO ako štandardu pre rozvoj kapacít a spôsobilostí slovenských ozbrojených síl.
Zlepšíme motiváciu na plnenie výcvikových úloh, pričom prioritou výcviku bude kľúčový personál a profesionáli vysielaní do operácií a štábov NATO a EÚ.
Budeme pokračovať v optimalizácii infraštruktúry.
Zvážime lepšie využitie aktívnych vojenských záloh a zasadíme sa za pravidelné preverovanie ich pripravenosti.
Podporíme využitie najmodernejších metód regrutácie a využitie zahraničných skúseností s cieľom napĺňať ozbrojené sily kvalitným personálom.
Zdokonalíme systém vojenského školstva s cieľom jeho prispôsobenia rezortným potrebám a medzinárodnej integrácie.
Budeme klásť dôraz na rýchle zavádzanie moderných komunikačných a informačných systémov.
Budeme garantovať plnohodnotný príspevok do síl rýchlej reakcie NATO ako príspevok do krízového manažmentu NATO a významný impulz pre rozvoj spôsobilostí ozbrojených síl.
Zasadíme sa za stabilný mechanizmus financovania operácií medzinárodného krízového manažmentu, vrátanie pôsobenia jednotiek v silách rýchlej reakcie NATO a EÚ.
6.2.3. Polícia
Polícia je rozhodujúcou zložkou ozbrojených bezpečnostných zborov, ktorá hrá kľúčovú úlohu vo veciach vnútorného poriadku, bezpečnosti a ochrany občanov.
Budeme pokračovať v prispôsobovaní ministerstva vnútra a policajného zboru podmienkam členstva v Európskej únii a na meniace sa hrozby pre bezpečnosť občanov.
Budeme podporovať plnohodnotnú integráciu do schengenskej spolupráce EÚ
a zapojenie do civilného krízového manažmentu NATO a EÚ.
V riadení ministerstva vnútra vyjasníme kompetencie na strategickom stupni riadenia ministerstva a polície.
Zvedieme jednotné riadenie policajného zboru jeho prezidentom.
Nanovo zadefinujeme vzťahy medzi Prezídiom Policajného zboru SR a útvarmi ministerstva vnútra.
Do činnosti celého rezortu presadíme prístupy moderného manažmentu.
Zvýšime pripravenosť rezortu vnútra plnohodnotne prispievať do civilného krízového manažmentu NATO a EÚ.
Dôkladne preveríme kapacity v rámci cvičení medzinárodného krízového manažmentu NATO a EÚ.
Vytvoríme podmienky na úspešný priebeh schengenského procesu  a zapojenie SR do schengenskej spolupráce od roku 2007.
Dobudujeme ochranu štátnej hranice s Ukrajinou na potrebný štandard,
rozvinieme národný informačný systém a a úrad SIRENE
a presunieme policajné sily z ochrany hraníc na plnenie mobilných úloh.
Podporíme efektívnu koordináciu záležitostí EÚ v rámci rezortu a zjednotíme tok (euro)informácií smerom k iným štátnym orgánom a orgánom EÚ.
Rozvinieme potrebné personálne, organizačné a materiálne kapacity na harmonizáciu národnej migračnej politiky s inými členskými krajinami EÚ.
Podporíme systém spolupráce ministerstiev obrany a vnútra.
Odstránime legislatívne a iné bariéry, aby sily a prostriedky ozbrojených síl mohli byť k dispozícii pre ministerstvo vnútra na odstraňovanie dôsledkov živelných a priemyselných katastrof a na plnenie úloh vnútornej bezpečnosti.
Dobudujeme stredisko špeciálneho výcviku policajtov, vojakov a ďalších profesionálov.
Podporíme rozvoj analytickej činnosti v rezorte ministerstva vnútra s dosahom na trend vývoja vnútornej bezpečnosti a hrozby nevojenského charakteru na území Slovenskej republiky a za jej hranicami.
Dotvoríme prostredie pre prehľadnú a efektívnu činnosť súkromných bezpečnostných služieb pri ochrane života, zdravia a majetku ľudí a právnických osôb a pri poskytovaní služieb na ochranu štátnych zariadení a kritickej infraštruktúry.
V rozvoji polície zintenzívnime úsilie v boji proti každodennej kriminalite – zvýšime počet hliadkujúcich policajtov na uliciach, dobudujeme poriadkové jednotky polície a proaktívne rozvinieme spoluprácu so samosprávnymi orgánmi.
Podporíme moderný personálny manažment uniformovaných aj civilných pracovníkov rezortu ministerstva vnútra.
Zavedieme jasné pravidlá kariérneho postupu do výkonu služby policajta.
Zvážime ďalšie kroky s cieľom zatraktívniť policajné povolanie a udržať najlepší personál.
Podporíme reformu rezortného školstva a jeho medzinárodnú integráciu.
Vzdelávanie policajtov prispôsobíme rezortným potrebám: dôraz budeme klásť na líderstvo, prípravu policajtov na komunikáciu s občanom a riešenie konfliktných situácií.
Rozvinieme informatizáciu rezortu vnútra na efektívnejší manažment a účinnejší boj s kriminalitou.
Vykonáme nevyhnutné kroky na ochranu osobných údajov v informačných systémoch policajného zboru.
Zvážime možnosti presunu a outsourcingu vybraných činností polície s cieľom sústrediť energiu na plnenie jej základného poslania.
6.2.4. Špeciálne služby
Zefektívnime demokratickú kontrolu špeciálnych služieb tak, aby boli v praxi uplatnené princípy jasnej definície a deľby úloh, koordinácie, integrácie, vyváženia otvorených a utajených zdrojov, dôrazu na ľudský faktor, jednoznačných riadiacich kompetencií a efektívnej kontroly využitia pridelených zdrojov vnútornými aj vonkajšími mechanizmami.
Vytvoríme predpoklady na to, aby spravodajská komunita disponovala potrebným ľudským potenciálom a technickým vybavením na boj proti terorizmu a proti širokej škále bezpečnostných hrozieb.
Podporíme rozvoj profesionality spravodajských služieb a zabránime ich zneužitiu na politické účely.
Zvážime zavedenie kódexu správania spravodajských profesionálov s cieľom zaistiť rovnováhu medzi efektívnosťou a zodpovednosťou.
6.2.5. Hasiči a záchranári
Vytvoríme podmienky na efektívnu činnosť hasičského a záchranného zboru v rámci integrovaného záchranného systému.
Podporíme jeho modernizáciu, zvýšenie koordinácie a akcieschopnosti a odbornú prípravu jeho príslušníkov podľa moderných štandardov.
Budeme dbať o zodpovedajúce ohodnotenie príslušníkov hasičského a záchranného zboru, primerané náročnosti ich povolania.
ZÁVER
Slovensko má dnes reálnu šancu byť úspešnou krajinou.
Máme reálnu šancu rýchlejšie ako naši susedia dobiehať vyspelé krajiny v ekonomickej a životnej úrovni.
Nevyhnutnou podmienkou je udržanie a dokončenie reforiem,
ďalšie zlepšovanie podnikateľského prostredia,
pokračovanie v zodpovednej a kompetentnej politike
a napĺňanie programu rozvoja znalostnej ekonomiky.
SDKÚ-DS Vás chce požiadať o Váš hlas pre tento volebný program – v parlamentných voľbách 17. júna 2006 ide o úspešné Slovensko.
Ponúkame riešenia, ktoré sú reálne, ktoré sa dajú uskutočniť.
Ponúkame skúsenosti, ktoré sme získali počas nášho pôsobenia pri spravovaní štátu.
Ponúkame kandidátov, ktorí sú pripravení a vedia tento program naplniť.
