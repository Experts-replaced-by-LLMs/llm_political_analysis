Volebný program Kresťanskodemokratického hnutia Politický systém Kresťanskodemokratické hnutie (KDH) bude po voľbách v roku 2002 presadzovať v prvom roku volebného obdobia: prijatie novely volebného zákona, ktorá zvýši váhu preferenčných hlasov; zároveň zvážime otázku počtu volebných obvodov, prijatie zákona o štíhlej vláde, ktorý zásadne zredukuje počet členov vlády a zruší jeden stupeň riadenia na ministerstvách zavedením systému námestníkov ministrov, prijatie ústavného zákona o konflikte záujmov a na neho nadväzujúcich vykonávacích zákonov, ktoré zachovajú poslanecký mandát osobám vymenovaným do politických funkcií vo výkonnej moci, vypracovanie zákona upravujúceho lobbing a transparentné financovanie politických strán, vypracovanie komplexnej právnej úpravy preukazovania pôvodu majetku, ktorá bude na jednej strane efektívna (neumožní prevodom majetku na právnickú osobu znegovať zámer právnej úpravy), na strane druhej bude minimalizovať riziko zneužitia, prijatie novely zákona o štátnej službe, ktorá umožní zamestnanie špičkových odborníkov v ústredných štátnych orgánoch za adekvátneho mzdového ohodnotenia a odstráni nepružnosť zamestnávania v štátnej službe, prijatie zákona o voľbách do Európskeho parlamentu. Regionálna a komunálna politika Za základné východisko si KDH kladie vytvoriť rovnocenné podmienky pre rozvoj na celom území Slovenska. Toto je možné len dokončením decentralizačného procesu a hľadaním optimálneho rozdelenia kompetencií, financií a zodpovednosti medzi štát a územnú samosprávu oboch stupňov. Rozhodujúcim princípom pri hľadaní optima bude princíp subsidiarity. Preto KDH bude presadzovať: Realizáciu decentralizácie vo verejných financiách, ktorá v skutočnosti ešte nezačala. Systémovú podporu regiónov a obcí s nižšou daňovou silou. Táto nesmie byť demotivačná pre prosperujúce regióny a musí vyjadrovať všetkými akceptovateľnú mieru solidarity. Táto miera musí zohľadňovať, že zaostávanie mnohých oblastí nebolo spôsobené miestnymi obyvateľmi. Zvyšovanie podielu verejnej spotreby realizovanej cez miestnu a regionálnu samosprávu pri súčasnom znižovaní podielu verejnej spotreby na hrubého domáceho produktu (HDP). Znižovanie podielu dotácií na celkových príjmoch samospráv. Pravidelné hodnotenie rozdelenia kompetencií medzi jednotlivé zložky verejnej správy a úpravy s dôrazom na väčšiu decentralizáciu. Prítomnosť štátu v území cez kvalitný a účinný úradnícky aparát. Pri súčasnom rozdelení kompetencií môžu na dostatočnej úrovni realizovať všetky úlohy štátu krajské úrady a dobudovaná špecializovaná štátna správa. Preto sme za zrušenie okresných úradov v čo najkratšom čase. Otvorenie diskusie o náprave územného členenia, pretože pri jeho schvaľovaní neboli rešpektované odôvodnené požiadavky najmä na severnom a východnom Slovensku (Spiš, Zemplín, Liptov, Orava). Nasledujúce volebné obdobie považujeme na dlhý čas za posledné, v ktorom je možné urobiť nápravu súčasného nedobrého stavu. Prehodnotenie zákona o ochrane poľnohospodárskeho pôdneho fondu, pretože poplatky za vyňatie z poľnohospodárskeho pôdneho fondu sú brzdou rozvoja podnikania a rozvoja všetkých regiónov Slovenska. Urýchlenie prechodu vodární a kanalizácií na obce, tak aby noví vlastníci mohli už v budúcom roku hľadať partnerov na zlepšenie prevádzky a investícií do odstránenia ekologických dlhov v tejto oblasti. Umožniť regionálnej a miestnej samospráve majetkovú účasť na prístavoch a letiskách prípadne inom majetku štátu nevhodnom na úplnú privatizáciu. Zahraničná politika a európska integrácia Rok 2002 môže a má znamenať pre Slovensko dvakrát historické ÁNO: v novembri na summite NATO v Prahe a v decembri na summite EÚ v Kodani. Najlepším základom pre úspešnú zahraničnú politiku je dobrá domáca politika. Základným cieľom zahraničnej politiky je zaistenie bezpečnosti, stability a posilnenie prosperity občanov. KDH bolo od svojho vzniku presvedčené o vízii a potrebe realizácie demokratickej perspektívy pre Slovensko v zjednotenej Európe. Dnes na tomto projekte intenzívne pracuje cez vyjednávanie o vstupe do EÚ, ale aj cez potrebné domáce reformy v politickej, ekonomickej a legislatívnej oblasti. Cieľom je nielen vstúpiť do EÚ, ale v nej aj obstáť. KDH chce, aby tento proces bol dynamický a úspešný. Preto potrebujeme zahraničnú politiku, ktorá bude prirodzeným výrazom a dôveryhodnou realizáciou národno-štátnych záujmov SR. Európska integrácia nemá zmysluplnú alternatívu. Chceme zabezpečiť dobrú pripravenosť na vstup – dokončiť harmonizáciu legislatívy, zabezpečiť dobré výsledky rokovaní, zvládnuť ratifikačný proces a referendum. Bude to historická zmena pre medzinárodné postavenie SR a našich občanov. Chceme sa pripraviť na prvé európske voľby v SR (2004). Je dôležité, aby SR zastupovala reprezentácia, schopná presadzovať oprávnené záujmy a vnášať do spoločenstva osvedčené hodnoty. Aktívne prispejeme k tomu, aby aj domáca diskusia o spoločnej Európe prekonala jednoduché a schematické heslá a stala sa dostatočne vecnou a kvalifikovanou. Náš program vychádza zo sily európskej myšlienky a z nášho poňatia národných záujmov. Európsku úniu (EÚ) vnímame ako špecifické spoločenstvo členských štátov s kombináciou komunitárnej a medzivládnej formy spolupráce. Pre budúcnosť podporíme reformy, ktoré vedú k zjednodušeniu zmlúv, väčšej transparentnosti rozhodovacích procesov, vyššej efektívnosti a legitimite v rámci únie. Budeme presadzovať reformy výhodné pre štáty s naším demografickým a ekonomickým potenciálom. Princípmi, na ktorých má byť reforma realizovaná, sú subsidiarita a proporcionalita akcií spoločenstva. Suverenita členských krajín by mala byť zachovaná v kultúrno-etických záležitostiach. KDH podporuje pristúpenie SR k menovej únii po dostatočnej príprave rešpektujúcej potreby a parametre slovenskej ekonomiky. Vítame tiež projekt Európskej bezpečnostnej a obrannej politiky (ESDP) ako odpoveď na potrebu vyššej zodpovednosti európskych štátov za bezpečnosť na kontinente. Pre zamedzenie duplicít je dôležité využívanie prostriedkov NATO. EÚ sa bude v rámci obrannej politiky angažovať tam, kde sa nebude angažovať NATO. Zvyšovanie bezpečnosti v Európe si vyžaduje tiež ďalšie prehlbovanie spolupráce v oblasti záležitostí vnútra a justície. KDH podporuje začlenenie SR do Severoatlantickej aliancie (NATO) v najbližšom čase (summit v novembri v Prahe). Chceme prevziať svoj diel zodpovednosti za ochranu slobody a bezpečnosti v euroatlantickom priestore. Budeme podporovať robustné rozšírenie NATO o krajiny spĺňajúce kritériá bez historických či geografických prekážok. Želáme si rozvoj strategických partnerských vzťahov NATO s Ukrajinou, Ruskom i ďalšími krajinami. Chceme v spoločných euroatlantických štruktúrach posilňovať osvedčené hodnoty slobody, ochrany ľudskej dôstojnosti, solidarity a vlády zákona. SR je už dnes príspevkom pre medzinárodnú bezpečnosť. Odmietame pokusy vnášať do procesu rozširovania EÚ a NATO akékoľvek snahy o revíziu povojnového usporiadania pomerov v Európe. Predpokladom a nástrojom pre úspešnú európsku politiku je dobré susedstvo a efektívna regionálna spolupráca (najmä v rámci V4). KDH podporuje intenzívnejšiu spoluprácu so susedmi vo všetkých oblastiach. Chceme ich rozvíjať na báze porozumenia, priateľstva a osvedčených princípov medzinárodného práva. SR sa bude aktívne zúčastňovať na činnosti Organizácie spojených národov (OSN), Rady Európy a Organizácie pre bezpečnosť a spoluprácu v Európe (OBSE). Prioritnou úlohou pre vládu bude dosiahnutie miesta nestáleho člena v Bezpečnostnej rade OSN v r. 2006-7. SR sa bude naďalej aktívne zúčastňovať na mierových misiách a aktívne sa podieľať na činnosti špecializovaných agentúr OSN. KDH sa bude v rámci svojho postavenia snažiť pozitívne ovplyvňovať rozhodnutia Rady Európy. Bude dbať na dôslednú implementáciu a dodržiavanie štandardov RE. OBSE má byť i naďalej nástrojom preventívnej diplomacie a riešenia krízových situácií. KDH bude presadzovať prehodnotenie efektívnosti regionálnych zoskupení a organizácií, ktorých činnosť sa často prelína a stáva sa formálnou. SR ako malá krajina by sa mala vyhýbať prílišnej inštitucionalizácii a presadzovať maximálnu efektívnosť. KDH bude presadzovať účinné zapájanie sa do medzinárodných štruktúr boja proti medzinárodnému terorizmu, organizovanému zločinu, praniu špinavých peňazí a korupcii. KDH bude podporovať prípravu koncepcie zahraničnej rozvojovej pomoci s cieľom prispieť svojím dielom k úsiliu vyspelých krajín zmierňovať problémy hladu a chudoby v ekonomicky najmenej rozvinutých krajinách. Vláda SR by do tohto úsilia mala zakomponovať aj účasť mimovládnych organizácií. Budeme presadzovať zvyšovanie profesionality zahraničnej služby dobrou personálnou politikou a zákonom o zahraničnej službe. Bude treba uskutočniť zefektívnenie siete zastupiteľských úradov vo svete, ako aj vytvárať podmienky pre verejnú a mimovládnu diplomaciu. KDH má konkrétne návrhy na efektívnejšiu organizáciu pôsobenia politickej, ekonomicko-obchodnej a kultúrnej zložky diplomacie SR. KDH bude podporovať rozvoj vzťahov s komunitami slovenských krajanov v zahraničí. Zároveň budeme presadzovať posilnenie postavenia politiky voči slovenským krajanom v zahraničí jej zaradením pod Úrad vlády SR. KDH je členom zoskupení kresťansko-demokratických a konzervatívnych politických strán – EDU a EPP. Členstvo v nich bude aktívne využívať pri etablovaní SR v euroatlantických štruktúrach a k posilneniu jej medzinárodného postavenia. Armáda KDH považuje armádu za dôležitý prvok stabilizácie štátu, záruku suverenity,  nástroj ochrany ústavného poriadku a prostriedok výchovy občanov. Chceme budovať relatívne malú ale dobre vyzbrojenú a dobre vycvičenú armádu schopnú brániť slobodu, nezávislosť, územnú celistvosť a suverenitu štátu. Početný stav armády by sa mal pohybovať okolo 25 000 osôb. Perspektívne chceme profesionálnu armádu, ale kým sa nenaplnia počty armády profesionálnymi príslušníkmi, bude pokračovať aj základná vojenská služba. Aj po dosiahnutí profesionálnej armády chceme zachovať možnosť dobrovoľného absolvovania vojenského výcviku a prípadne skrátenej vojenskej služby na princípe občianskej motivácie, nie na princípe materiálnej výhodnosti. Chceme zachovať a rozvíjať ideovú motiváciu pre službu v ozbrojených silách. Armáda Slovenskej republiky sa má členiť na pozemnú armádu, letectvo a výcvikové útvary. Pozemná armáda si zachová primeraný počet ťažkých bojových vozidiel, ktoré bude priebežne modernizovať. Zvýšený dôraz sa položí na výcvik špeciálnych jednotiek schopných samostatne operovať v európskych zemepisných podmienkach. Letectvo si zachová nadzvukové lietadlá, ktoré sú teraz vo výzbroji Slovenskej armády tak dlho ako to dovolí ich technická životnosť. Nákup nových lietadiel bude vychádzať z budúcej koncepcie podzvukového vojenského letectva. Raketová a elektronická výzbroj letectva má byť však taká, aby s podporou pozemného zabezpečenia letectvo bolo schopné brániť našu krajinu zo vzduchu aj proti nadzvukovým lietadlám. Výcvikové jednotky majú odbremeniť bojové útvary od prevádzania štandartného výcviku s novými vojakmi. Výcvikové jednotky budú prevádzať výcvik na začiatku vojenskej služby aj v jednotlivých zdokonaľovacích fázach. Bojové útvary budú pokračovať vo výcviku na svojej úrovni a úrovni vyšších jednotiek. Výcvikové jednotky budú pripravovať vojakov aj na plnenie úloh terajšej teritoriálnej obrany. KDH podporuje budovanie armády podľa projektu Armáda Slovenskej republiky – model 2010. Armáda sa bude budovať ako súčasť spojeneckého systému kolektívnej obrany. Armáda má byť schopná pokryť jednu hranicu štátu. Stála armáda má v prípade lokálneho konfliktu zadržať útočníka tak, aby bolo možné uskutočniť mobilizáciu záložníkov ako aj aktivizovať spojenecký systém. Armáda má byť schopná uskutočniť útočnú operáciu proti väčšiemu teroristickému útoku na území Slovenska. Financovanie armády má zohľadniť bezpečnostné riziká štátu ako aj finančné možnosti. Financovanie obrany by malo čím skôr dosiahnuť úroveň 2 percentá HDP a pod túto úroveň by nemalo klesnúť. Účasť armády na medzinárodných mierových operáciách sa má chápať ako príspevok Slovenska k medzinárodnej bezpečnosti a zároveň ako možnosť získavania skúseností slovenských vojakov a dôstojníkov v podmienkach blížiacich sa ku podmienkam reálnych konfliktov. KDH bude všemožne podporovať, aby armáda a jej príslušníci požívali vyššie spoločenské postavenie ako je tomu teraz. Občania štátu si majú byť vedomí, že armáda chráni aj ich bezpečnosť; služba v armáde vyžaduje zvýšenú oddanosť vlasti. KDH bude rozvíjať vedomie, že Slovensko je odhodlané chrániť svoje štátne záujmy v krajnom prípade aj prostredníctvom armády. Bezpečnosť Svet sa mení a s jeho zmenou prichádzajú nové riziká pre bezpečnosť občana, bezpečnosť štátu, bezpečnosť spoločnosti, ktorým je potrebné čeliť. KDH je pripravené im čeliť. Bezpečná slovensko-ukrajinská hranica - budúca hranica EÚ – Jedným z problémov Európy i Slovenska je nelegálna migrácia obyvateľov iných kontinentov, ktorí prichádzajú nelegálne na Slovensko cez zelenú hranicu, často za pomoci ukrajinských alebo slovenských prevádzačov, a smerujú ďalej na Západ. KDH presadzuje vstup Slovenska do EÚ a preto chce, aby sa slovensko-ukrajinská hranica stala časťou hranice Schengenskej dohody a teda hranice Európskej únie. Jej ochranou musíme zabezpečiť i ochranu rozšírenej Európskej únie. Preto KDH presadzuje zvýšenie trestov za trestný čin prevádzačstva. Dolná hranica trestnej sadzby trestu odňatia slobody sa musí zvýšiť na jeden rok, v prípade členstva v organizovanej skupine prevádzačov na tri roky. KDH presadzuje prísnejší výber policajtov do radov hraničnej polície. KDH presadzuje inštaláciu moderného automatizovaného monitorovacieho systému ochrany východnej hranice, ktorý bude fungovať na báze desiatok stanovíšť vybavených kamerami s digitálnym systémom spracovania a prenosu obrazu, na báze jednotiek hraničnej polície, vybavených špeciálnymi terénnymi vozidlami, prístrojmi na nočné videnie, schopnými rýchlo odhaliť a zasiahnuť proti narušiteľom štátnej hranice. Slovensko-ukrajinská hranica, budúca hranica EÚ, sa musí stať bezpečnou. Rýchlejšia spravodlivosť – Na Slovensku je problémom dlhé trvanie trestného stíhania často i jednoduchých trestných činov. Občan nemá dôveru v prácu orgánov činných v trestnom konaní, ak vidí zdĺhavosť, opakovanie výsluchov pred vyšetrovateľom niekoľko mesiacov potom, čo už boli raz vykonané policajným orgánom. KDH presadzuje zrýchlenie vyšetrovania trestných činov odstránením duplicity vyšetrovacích úkonov. U trestných činov s hornou hranicou odňatia slobody tri roky bude tzv. skrátené vyšetrovanie viesť priamo policajný orgán. KDH presadzuje zaradenie útvarov vyšetrovania (sekcie vyšetrovania a kriminalisticko-expertíznych činností MV SR, krajských a okresných úradov vyšetrovania) pod Prezídium Policajného zboru. Táto zmena neohrozí nezávislosť vyšetrovateľa pri vyšetrovaní, ale jednoznačne určí zodpovednosť policajného prezidenta, krajského riaditeľa a okresného riaditeľa Policajného zboru za dobrú a rýchlu spoluprácu medzi policajnými orgánmi a vyšetrovateľmi. Občan má právo na rýchlu spravodlivosť. Potlačiť korupciu v radoch polície – Problémom je i korupcia v radoch policajtov. Nemôže chrániť zákon ten, ktorý ho sám porušuje. KDH preto presadzuje v zákone o štátnej službe policajtov povinnosť predkladania podrobného majetkového priznania policajta a jeho najbližších rodinných príslušníkov: a) vždy pri prijatí do policajného zboru, b) po vyzvaní ministrom vnútra alebo ním povereným služobným orgánom, c) u funkcionárov policajného zboru každoročne. Policajt musí byť poctivý, nie skorumpovaný. Starostlivosť o policajtov – Ak je však policajt poctivý, má právo na dobré sociálne podmienky pre svoju prácu. Policajti, ktorí slúžia na zmeny, boli doteraz diskriminovaní, lebo museli odslúžiť do roka až o sto hodín viac, ako ich kolegovia s pravidelnou dobou služby. KDH presadzuje odstránenie tejto diskriminácie, presadzuje povinnosť odslúženia rovnakého počtu hodín ročne. Všetkými prostriedkami proti organizovanému zločinu – Pretrvávajúcim problémom je naďalej organizovaný zločin. Ten nesmie mať na Slovensku miesto. KDH presadzuje prijatie zákona o korunnom svedkovi, ktorý poslúži na rozloženie a likvidáciu celej zločineckej skupiny. Člen organizovanej zločineckej skupiny sa bude môcť za istých okolností dohodnúť s prokurátorom na vlastnej beztrestnosti, ak jeho priznanie a svedectvo prispeje k odhaleniu a potrestaniu celej skupiny. Nech organizovaný zločin rozkladá sám seba. Prísnejšie pokuty pre páchateľov priestupkov proti majetku – Na Slovensku je problémom vymáhanie pokút za priestupky proti majetku od sociálne neprispôsobivých občanov, ktorí nemajú peniaze v hotovosti. KDH navrhuje zavedenie novej sankcie za priestupok proti majetku, ktorou je prepadnutie veci. Pri vymáhaní pokút za priestupky je problémom zneužívanie možnosti upustenia od uloženia sankcie, ak k náprave páchateľa stačí samotné prejednanie priestupku. Napr. v r. 1999 priemerná udelená pokuta za priestupok proti majetku činila 583 Sk (z možných 10 000 Sk). KDH navrhuje zrušenie možnosti upustenia od sankcie v prípade priestupku proti majetku. Justícia Na Slovensku sa v posledných rokoch začala prejavovať tolerancia voči násiliu, dokonca aj voči tomu najbrutálnejšiemu násiliu. Tragické udalosti z 11. septembra minulého roku nám však opäť pripomenuli, že najdôležitejšou úlohou štátu je zabezpečiť bezpečnosť svojich občanov. Jednou z najväčších výziev rezortu spravodlivosti bude preto rekodifikácia trestného práva. Výsledkom rekodifikácie trestného práva by mal byť prísnejší postih páchateľov násilných trestných činov a moderný trestný proces, ktorý bude rýchly a efektívny. KDH bude preto v oblasti trestného práva presadzovať: Zavedenie trestnoprávneho inštitútu „trikrát a dosť“, ktorý predstavuje jednu z foriem prísnejšieho postihu recidivistov, teda osôb, ktoré opakovane páchajú trestnú činnosť. Je založený na pravidle, na základe ktorého súd pri treťom odsúdení za násilný trestný čin obligatórne ukladá trest odňatia slobody na doživotie. Doplnenie druhov výnimočných trestov o trest absolútneho doživotia. V krajinách, ktoré dlhodobejšie aplikujú trest odňatia slobody na doživotie, sa vyskytli viaceré prípady, kedy odsúdený na doživotie spáchal brutálne vraždy po podmienečnom prepustení z doživotného trestu. Prelomenie absorpčnej zásady – možnosť zvýšenia hornej hranice trestnej sadzby pri súbehu trestných činov o polovicu. Beztrestné páchanie trestných činov je totiž nespravodlivé. Zavedenie trestu doživotného väzenia ako trestu obligatórneho (teda jediného možného) pre brutálne a viacnásobné vraždy. Zúženie rozsahu trestných sadzieb, ktorých súčasná šírka vytvára neúmerné predpoklady pre nejednotné a často subjektívne rozhodovanie súdov o výške trestu. Zavedenie dohodovacieho konania medzi prokurátorom a obvineným, ktoré okrem odbremenenia súdov vytvorí aj predpoklady na vytvorenie inštitútu „korunného svedka“. Zavedenie mediácie (zmierovacieho konania medzi obvineným a poškodeným) a probácie v trestnom konaní pri menej závažných trestných činoch. Vytvorenie osobitného súdu pre organizovaný zločin a korupciu. Naša dnešná skúsenosť veľmi jasne ukazuje, že rozdelenie právomoci v trestnom konaní medzi viaceré exekutívne orgány robí trestnú politiku štátu menej efektívnou a viac chaotickou. KDH preto bude presadzovať ústavnú zmenu, ktorá začlení prokuratúru pod rezort justície, tak ako je to obvyklé skoro vo všetkých demokratických štátoch. Kľúčovým projektom pre súdnictvo v nasledujúcom volebnom období musí byť pokračovanie projektu Súdny manažment. Tento projekt, spočívajúci v rozsiahlej informatizácii súdnictva a meniaci celý obeh spisu po súde, je najväčšou zmenou vo vnútornom chode súdov za posledné desaťročia. Okrem skrátenia súdneho konania má tento projekt aj výrazný protikorupčný efekt, keďže zabezpečuje náhodné prideľovanie súdnych káuz sudcom prostredníctvom počítača. Takisto bude nevyhnutné zmeniť dnešný systém správy súdov a odbremeniť predsedov súdov od časti administratívnej agendy, ktorá by sa mala preniesť na manažérov súdov. Vzhľadom na nevyvážený stav agendy na jednotlivých súdov (a vzhľadom na rešpektovanie princípu nepreložiteľnosti sudcu) KDH zváži – prostredníctvom zákonnej úpravy – vznik delegačných senátov, ktoré by mohli delegovať časť agendy súdov, ktoré majú personálny podstav sudcov na súdy, ktoré majú nadstav sudcov. Budeme presadzovať aj zmenu súčasnej súdnej organizácie. Príliš veľký počet krajských a okresných súdov má priamy negatívny vplyv na dĺžku konania a kvalitu súdneho rozhodovania. Okrem toho je príliš drahý a neefektívny. Justícia síce musí byť bližšie občanom, ale kritérium geografickej vzdialenosti nemôže byť tým najdôležitejším – podstatné je, aby súd vo veci včas a spravodlivo rozhodol. V občianskom súdnom konaní bude ďalej potrebné posilňovať prvky kontradiktórnosti, teda zodpovednosť účastníkov konania za predkladanie dôkazov. Zvýšenie kontradiktórnosti súdneho konania bude vyžadovať zmenu protokolácie súdnych pojednávaní. Bude potrebné prejsť na systém doslovnej protokolácie súdneho pojednávania. Nezávislosť v. zodpovednosť sudcov – novela ústavy spolu s novým zákonom o sudcoch a prísediacich vytvorili garancie nezávislosti súdnictva, ktoré sú porovnateľné s postavením súdnej moci vo vyspelých demokratických štátoch. Nezávislosť sudcov je však iba jednou stranou mince. Druhou stranou tej istej mince je a musí byť zodpovednosť. Na Slovensku zatiaľ prevažuje medzi sudcami skôr tendencia zmierňovať požiadavky kladené na výkon sudcovskej profesie. KDH bude preto presadzovať také zákonné úpravy, ktoré vytvoria predpoklady pre prísnejší postih sudcov, ktorí sa odborne alebo eticky spreneverujú výkonu svojej funkcie. Prvým krokom môže byť zmena v zložení disciplinárnych senátov, ktoré nemusia byť zložené výlučne zo sudcov, ďalším môžu byť zásady sudcovskej etiky prijaté formou zákona, v zákone upravený mechanizmus hodnotenia práce sudcu s dopadom na disciplinárne konanie, či možnosť odborného preskúšania sudcov, ktorých rozhodnutia vyvolávajú vážne pochybnosti o ich profesionálnej úrovni alebo občianskej odvahe. Sudca, ktorý je závislý na svojej neodbornosti alebo na svojom strachu rozhodnúť totiž nie je nezávislým sudcom. Jednou z najväčších výziev v justícii bude nepochybne boj proti korupcii. Chceme zaviesť pri všetkých právnických profesiách princíp nulovej tolerancie – osoba právoplatne odsúdená za trestný čin korupcie, ktorý spáchala v súvislosti s výkonom svojej profesie, by nikdy nemala nadobudnúť bezúhonnosť zahladením odsúdenia. Inštitút zahladenia odsúdenia by nemal mať účinok opätovného nadobudnutia „bezúhonnosti“ – potrebujeme vyslať jasný signál, že korupciu v justičnom prostredí nie je možné tolerovať za žiadnych okolností. Jedným z najväčších problémov boja proti korupcii je existencia väzieb medzi jednotlivými štátnymi a justičnými orgánmi, ktoré existujú na miestnej ale aj celoštátnej úrovni. Z uvedeného dôvodu považuje KDH za kľúčové prijatie zákona o špeciálnom prokurátorovi pre boj proti korupcii a organizovanému zločinu. Základným cieľom tohto inštitútu bude práve prelomiť personálne väzby a zabezpečiť tak nezávislé a rázne vyšetrovanie korupčných káuz. Naviac vo vzťahu k organizovanému zločinu spôsobuje súčasný stav nielen nemožnosť špecializácie, ale aj nemožnosť dlhodobej ochrany všetkých tých prokurátorov, ktorí len veľmi sporadicky zastupujú štát v kauze spojenej s organizovaným zločinom. V oblasti väzenstva budeme presadzovať vytvorenie jednej väznice pre najnebezpečnejších zločincov. Budeme pokračovať v rozširovaní kapacít našich väzníc bez zvyšovania počtu príslušníkov Zboru väzenskej a justičnej stráže (ZVJS). Činnosť ZVJS sa musí stať efektívnejšou a časť administratívnych zamestnancov bude potrebné previesť do priameho výkonu služby. Ekonomika Prosperita každého občana sa dá dosiahnuť iba vytvorením maximálneho priestoru pre slobodnú iniciatívu, podnikavosť a ponechaním možnosti slobodne rozhodnúť o čo najvyššej časti zarobených peňazí priamo na občanoch. KDH preto presadzuje rovnú daň na úrovni 14 percent, aby nie štátni úradníci, ale občania a firmy sami rozhodovali v čo najväčšej miere o tom, na čo chcú použiť zarobené peniaze. Zavádzanie rovnej dane chceme načasovať tak, aby nebola ohrozená makroekonomická stabilita. Znižovanie daní musí byť kompenzované znížením verejných výdavkov, aby daňová reforma bola fiskálne neutrálna. Dnešné daňové a odvodové zaťaženie je veľmi vysoké a má mnoho negatívnych dôsledkov. Tým, že zadúša slobodnú iniciatívu a podnikavosť, významne sa podieľa na vysokej nezamestnanosti a nízkej výkonnosti slovenskej ekonomiky. To, že je vyššie než v okolitých krajinách, je jedným z hlavných faktorov pri rozhodovaní sa zahraničných investorov, ktorí si potom pre svoje pôsobenie radšej vyberú inú krajinu než Slovensko. Daňový systém svojou zložitosťou a výškou daňových sadzieb okrem toho núti podnikateľov „optimalizovať daňovú povinnosť“ – teda hľadať všetky spôsoby, ako sa plateniu daní vyhnúť. KDH bude v oblasti daní presadzovať aj zásadné zjednodušenie daňovej legislatívy, výrazné zníženie základu dane pre rodičov vychovávajúcich deti, započítanie úrokov z hypotekárneho úveru, stavebného sporenia či z príspevku Štátneho fondu rozvoja bývania ako odpočítateľnú položku z daňového základu fyzických osôb, znižovanie počtu daňových pásiem, skrátenie doby odpisovania v jednotlivých skupinách a zahrnutie vytvorených opravných položiek voči problémovým pohľadávkam do daňových nákladov – to všetko budú kroky, postupne vedúce k zavedeniu rovnej dane. Ďalšími opatreniami budú uskutočnenie fiskálnej decentralizácie zo štátu na obce a vyššie územné celky, zverejňovanie dlžníkov daňovými úradmi a poisťovňami, obmedzenie sponzorovania či darovania stratovými (najmä štátnymi) firmami a rozšírenie možnosti určiť použitie časti zaplatenej dane na verejnoprospešné ciele. Zníženie daňového zaťaženia musí byť sprevádzané aj znížením výdavkov štátu, inak by znamenalo prehĺbenie nešťastného trendu, ktorým je už roky pretrvávajúci život na dlh. KDH má konkrétnu predstavu o tom, kde štátne výdavky zredukovať tak, aby umožnili výrazné zníženie daňovej záťaže občanov a firiem bez prehĺbenia deficitu verejných financií. Ide predovšetkým o prehodnotenie neefektívnych dotácií, redukciu byrokracie (projekt štíhla vláda, okresné úrady), úspory v prebujnenej, často zneužívanej sociálnej sieti. KDH bude vytvárať predpoklady, aby sa vyrovnaný rozpočet verejných financií a zároveň čo najslobodnejšia ekonomika stali čo najskôr realitou. Existujú aj prosperujúce krajiny s vyšším daňovým zaťažením, než má Slovensko. Tieto krajiny však za sebou nemajú polstoročie absencie súkromného vlastníctva, života na dlh, plytvania zdrojmi a z toho plynúcej mentality veľkého počtu ľudí. Preto je KDH presvedčené, že zavedenie rovnej dane je najsprávnejšou cestou, aby sa aj Slovensko stalo prosperujúcou krajinou. KDH chce vytvoriť podmienky, aby si prácu našiel každý, kto chce pracovať. Preto už viac ako rok presadzuje výrazné zníženie poistných odvodov z dnešnej úrovne 38 percent z hrubej mzdy zamestnanca na 29 percent. KDH bude tiež presadzovať zmenu Zákonníka práce tak, aby nebol prekážkou pri vytváraní nových pracovných príležitostí a umožnil pracovať väčšiemu počtu ľudí. Okrem toho KDH presadzuje aj odbúranie všemožných prekážok, ktoré sťažujú podnikanie na Slovensku – najmä narastajúcu byrokraciu. Všetky tieto návrhy majú jeden hlavný cieľ – znížiť cenu práce a vyvolať tak po nej vyšší dopyt. Inak povedané: ak sa podarí tieto opatrenia presadiť, viac ľudí na Slovensku bude mať prácu. KDH bude preto presadzovať najmä: zásadné zjednodušenie daňovej legislatívy, zavedenie rovnej dane z podnikania a zo zamestnania s jednotnou sadzbou 14%, výrazne zníženie základu dane zo závislej činnosti pre rodičov vychovávajúcich deti (odpočítateľné položky na daňovníka, na manželku a na deti až na úroveň životného minima), znižovanie počtu daňových pásiem a odbúravanie iných odpočítateľných položiek ako na členov rodiny, zníženie doby odpisovania u jednotlivých odpisových skupín, zahrnutie vytvorených opravných položiek (OP) k problémovým pohľadávkam do daňových nákladov, čím sa dosiahne čiastočné zreálnenie (zníženie) obežných aktív a tým sa zníži i potreba na ich krytie cudzími zdrojmi (model tvorby OP tak, ako je to napr. v bankovom sektore), zúženie odpočítateľných položiek nedaňových nákladov (rozdiely medzi daňovým a účtovným HV spôsobujú to, že podnik je v daňovom zisku, ale v účtovnej strate, ktorá znižuje vlastné imanie), obmedzenie sponzorovania, darovania stratovým firmám (hlavne štátnym), zavedenie povinnosti firmám zverejňovať koncoročnú súvahu a výsledovku v obchodnom vestníku v dostatočne vypovedacej šírke a štruktúre údajov do určitej doby po podaní daňového priznania, stanovenie povinnosti daňových úradov a poisťovní mesačne uvádzať aktuálny zoznam a výšku záväzkov všetkých dlžníkov (nad napr. 1000,- Sk), rozšírenie fakultatívnosti určenia dane so zameraním na podporu verejnoprospešných cieľov, uskutočnenie fiškálnej decentralizácie (vyššie územné celky, obce), zabezpečenie prepojenia jednotlivých informačných systémov (daňové úrady, colné úrady, štátna správa) tak aby sa získal prehľad o finančných tokoch. Poľnohospodárstvo a rozvoj vidieka KDH považuje všetkých občanov, ktorí zabezpečujú výživu obyvateľstva za významný pilier celej spoločnosti. Súčasný nepriaznivý stav poľnohospodárstva je dôsledkom dedičstva násilnej kolektivizácie, ale aj nedôslednej transformácie. Našim prvoradým cieľom je vytvorenie podmienok pre plnú rehabilitáciu a rozvoj poľnohospodárskej pospolitosti, ktorá prispeje k rozvoju vidieka, ochrane životného prostredia ako aj k harmonizácii vzťahov a k spolupráci všetkých sociálnych vrstiev na dedinách. Budúcnosť nášho agrosektora jednoznačne spájame s účasťou slovenskej ekonomiky na spoločnom trhu EÚ. KDH bude aktívne presadzovať čo najvýhodnejšie podmienky pre vstup (priame platby, trhové nástroje, štrukturálna podpora, výška kvót a výmer pre spoločnú poľnohospodársku politiku). SR musí efektívne využiť predvstupovú pomoc v rámci programu SAPARD. Dôležitou oblasťou politiky štátu je bezpečnosť potravín prostredníctvom modernej fytosanitárnej a veterinárnej starostlivosti a podpora ekologicky čistého potravinárstva a organického poľnohospodárstva. Nevyhnutnými predpokladmi pre úspešný vstup poľnohospodárstva SR do EÚ je vytvorenie funkčného Integrovaného administratívneho a kontrolného systému (IACS) a včasné skompletizovanie registra obnovenej evidencie pôdy (ROEP). Popri pretrvávajúcom hlavnom cieli poľnohospodárstva vo výrobe a zásobovaní obyvateľstva potravinami budeme presadzovať politiku multifunkčného poľnohospodárstva s jeho zamestnaneckou, krajinotvornou, environmentálnou a kultúrnou funkciou. KDH bude presadzovať úzku spojitosť agrárnej politiky s aktívnou vidieckou politikou. Vidiek vnímame ako jeden hospodársky celok a jeho podpora nesmie byť roztrieštená do množstva sektorov. Vychádzajúc z tohto pohľadu bude KDH v agrárno-vidieckom programe presadzovať: Dôsledné ukončenie rehabilitácie roľníctva na báze plného rešpektovania vlastníctva. Podporu samostatne hospodáriacich roľníkov pri rešpektovaní rovnoprávnosti všetkých foriem hospodárenia na pôde. Zavedenie transparentného systému dotácií, ktorý by zmenil dnešný neefektívny a drahý systém „na hektár“ na systém „na produkciu“. Táto zmena by viedla k spravodlivejšiemu rozdeľovaniu štátnych prostriedkov, ako aj k celkovej úspore. Podporu vidieckeho turizmu podporou rozvoja infraštruktúry vidieckych oblastí. Koncentráciu programov podpory vidieka, rozvoja a obnovy dediny, ktoré sú v súčasnosti sektorovo rozdelené do viacerých rezortov pod strechu jedného rezortu. V oblasti lesníctva bude KDH presadzovať tieto hlavné úlohy: Usporiadanie vlastníctva a správy neštátnych lesných pozemkov a realizáciu reštitučných náhrad podľa zákona o pôde a úhradu ujmy spôsobenej zákonom o ochrane prírody a krajiny a zákonom o lesoch. Budeme podporovať vyhľadávanie vlastníkov a ich dedičov a navrátenie lesných pozemkov. Usporiadané pozemky neznámych vlastníkov navrhneme presunúť do správy obcí. Novelizáciu zákona o lesoch v smere zrovnoprávnenia hospodárenia v štátnych, cirkevných a súkromných lesoch. Transformáciu štátneho podniku Lesy, š.p. na akciovú spoločnosť so 100% vlastníctvom štátu. Za účelom rentability a ekonomickej samostatnosti štátneho sektoru lesného hospodárstva, do ktorého štát vkladá ročne viac ako 350 mil. Sk, budeme presadzovať racionalizáciou organizačnej štruktúry a privatizáciu obslužných lesníckych činností. Účinnou spoluprácou s drevospracovateľským priemyslom zvýšenie objemu dreva s vyšším stupňom jeho zhodnotenia na Slovensku (v súčasnosti vyvážame až do 40% guľatiny bez ďalšej pridanej hodnoty do zahraničia). Riešením je účinná kontrola a regulácia vývozu dreva a orientácia štátnych podpôr na drevársky priemysel spracúvajúci doma produkovanú surovinu. Životné prostredie KDH v životnom prostredí upriamuje svoju pozornosť na uplatňovanie ekologických a environmentálnych poznatkov v zhode s princípom trvale udržateľného rozvoja a uchovania harmónie medzi človekom a obklopujúcim prostredím, a to v súlade so súčasnými vedeckými poznatkami a v duchu myšlienok kresťanského humanizmu. Ochranu životného prostredia nevidíme izolovane od činností človeka, ale pre nás je naopak človek jeho neodmysliteľnou súčasťou. Zdravé životné prostredie taktiež neodmysliteľne limituje rozvoj vidieka. V oblasti životného prostredia bude KDH presadzovať: Vytváranie podmienok pre rozvoj lesov ako základného bohatstva Slovenska. Podporujeme zalesňovanie nevyužitej poľnohospodárskej pôdy s cieľom perspektívne pokryť 45% územia štátu lesmi. Vytváranie podmienok pre separovaný zber odpadov obcami v nadväznosti na jeho ďalšie ekonomické zhodnotenie. Vytvorenia domáceho spracovateľského priemyslu podporou legislatívy v odpadovom hospodárstve (Recyklačný fond v zákone o odpadoch a obaloch). Vytváranie podmienok pre výrobu a kontrolu predaja ekologických produktov a technológií. Rozvoj systému kombinovanej dopravy cesta–rieka a hlavne pre naše dopravné podmienky cesta–železnica s cieľom odťaženia cestnej siete od nákladnej kamiónovej dopravy. Podpora vybudovania vodárenskej, kanalizačnej siete v oblastiach, ktoré zaostávajú za celoslovenským priemerom štandardov vybavenosti. Podstatné zlepšenie vo využívaní predvstupovej pomoci EÚ v rámci programu ISPA, po vstupe do EÚ v rámci účasti na štrukturálnych fondov. Sociálna politika Najväčším sociálnym problémom na Slovensku je pretrvávajúca vysoká nezamestnanosť. Absencia príjmu zo zamestnania je jednou z príčin klesajúcej životnej úrovne časti obyvateľstva a rastúcej príjmovej diferenciácie. Prevažujú tiež nepriaznivé demografické charakteristiky (klesá pôrodnosť i sobášnosť, rastie rozvodovosť), čo s nedostatočnou výkonnosťou ekonomiky ohrozuje dôchodkový systém. Preto bude KDH aj po voľbách 2002 pokračovať v úsilí o zníženie nezamestnanosti: daňovou politikou (rovná daň, znižovanie daní i poistných odvodov), opatreniami na trhu práce (voči nezamestnaným – celoživotné vzdelávanie vrátane vhodných rekvalifikácií; voči zamestnávateľom – motivovať ich k vytváraniu nových pracovných miest; voči regiónom s vysokou nezamestnanosťou – smerovať tam štátnu podporu, podporovať novovznikajúce subjekty a priemyselné parky), podporou bytovej výstavby nielen podporou nájomných bytov stavaných neziskovým sektorom ale i podporou výstavby sociálnych bytov, s čiastočným využitím tzv. mŕtveho bytového fondu, zmenou pracovnej legislatívy (Zákonník práce v dnešnej podobe, namiesto zvýšenej ochrany zamestnancov, bráni pracovať a na druhej strane bráni zamestnávateľom vytvárať nové pracovné miesta), podporou vzniku a rozvoja sociálnych služieb prostredníctvom neštátneho sektora (nedostatočná ponuka sociálnych služieb vedie ku korupcii v štátnych zariadeniach, štátne zariadenia sú neoprávnene zvýhodňované); bude potrebné novelizovať zákon o sociálnej pomoci, Podporujeme urýchlené uskutočnenie dôchodkovej reformy a vznik 2. piliera (kapitalizačného s osobnými účtami). V priebežnom základnom poistení budeme presadzovať zásluhovosť rodičov aj cez znižovanie poistných odvodov na dôchodkové poistenie podľa počtu nezaopatrených detí. Budeme presadzovať opatrenia motivujúce k sporivosti aj cez doplnkové dôchodkové poistenie – 3. pilier (napr. Kúpeľný penzijný šek). Rodina KDH chce dlhodobo vplývať na myslenie spoločnosti, aby zmenila svoj vzťah a postoj k rodine. Prinavrátenie dôležitosti prirodzenej tradičnej rodine je prvým predpokladom prijatia zákonov a iných legislatívnych noriem, ktoré zabezpečia všetkým členom rodiny dôstojné podmienky života. Nestabilita súčasných rodín, kriminalita a drogová závislosť mladých ľudí, stúpajúci počet detí narodených mimo manželstva a aj demografický vývoj v Slovenskej republike sú nielen výsledkom ekonomickej a sociálnej situácie v štáte, ale v rovnakej miere aj následkom spochybňovania tradičných morálnych noriem, spochybňovania rodičovskej autority čo vedie k narušeniu vzťahov medzi rodičmi a deťmi a výraznému oslabeniu medzigeneračnej solidarity. Cieľom našej rodinnej politiky je vytvárať priaznivé prostredie pre rodiny s deťmi, odstrániť existujúcu diskrimináciu, umožniť súbeh rodičovských i profesionálnych povinností, motivovať k zodpovednému správaniu a podporovať mladých ľudí v príprave na povolanie, v príprave na manželstvo a rodičovstvo. KDH bude preto presadzovať: Zníženie daňového zaťaženia rodín cez zvyšovanie odpočítateľných položiek na daňovníka, manželku i deti na úroveň súm životného minima. Zníženie odvodového zaťaženia na dôchodkové poistenie zamestnaných rodičov. Cielenú podporu rodín s deťmi (motivovať k vyššiemu vzdelaniu detí). Zmenu pracovnej legislatívy (práca na skrátený úväzok, rodičovská dovolenka tak, aby v súčte zodpovedala dĺžke školských prázdnin). Rešpektovanie nevyhnutnosti rodinného príjmu. Zvyšovanie rodinného príjmu investíciami, ktoré majú pre rodinu z dlhodobého hľadiska zmysel. Znižovanie daňového základu odpismi na nezaopatrené deti, nezamestnanú manželku, penzijné a zdravotné poistenie. Do zavedenia systému rovnej dane navrhujeme odpočítať od daňového základu aj penzijné pripoistenie, príspevok rodičom ku dôchodku a sporenie deťom na štúdium. Podporujeme tiež zľavy na cestovnom pre rodiny s deťmi. Valorizáciu rodičovského príspevku. Rodičovskú knižku, pomocou ktorej štát odpustí rodinám s deťmi niektoré poplatky súvisiace s vybavovaním formalít na úradoch štátnej správy a samosprávy. Detskú vkladnú knižku, na ktorú vloží štát pri narodení dieťaťa sumu 5 000,-Sk a jeden rodič bude môcť mesačne na ňu sporiť 10% z odvodu do sociálnej poisťovne. Ak by rodič prispieval celé obdobie do veku 18 rokov dieťaťa, tak by pri súčasnej priemernej mzde činili úspory v komerčnej banke viac ako 80 000,- Sk. Penzijne kúpeľné šeky, ktoré dostanú občania pri odchode do dôchodku, ktorí si aspoň posledných 5 rokov platili doplnkové dôchodkové poistenie, pričom toto poistenie bude možné zaplatiť aj jednorázovo. Penzijné kúpeľné šeky budú môcť použiť na zaplatenie kúpeľnej starostlivosti. Šek má byť určitou ocenením celoživotnej práce, ale zároveň motiváciou občanov aby mysleli aj na svoju budúcnosť v dôchodku a pripoistili sa. Prijatie nového zákona o rodine. Doprava a spoje V oblasti dopravy bude KDH podporovať regionálne programy rozvoja cestnej siete v koordinácii s rozvojom priemyselných parkov a s preferenciou budovania obchvatov miest a rýchlostných komunikácií. V Bratislave budeme presadzovať budovanie nosného dopravného systému na koľajovom princípe s regionálnym prepojením so železničnou dopravou. Rozvoj verejnej osobnej železničnej, autobusovej, mestskej, leteckej a vodnej dopravy je možný iba kombináciou verejných a súkromných zdrojov. V rámci ekologizácie verejnej osobnej a nákladnej dopravy budeme podporovať zvýhodňovanie alternatívnych pohonov na zemný plyn. V mestských aglomeráciách bude potrebné viac preferovať mestskú dopravu pred individuálnou. KDH bude v oblasti dopravy a spojov presadzovať najmä: budovanie diaľnic v kombinácii verejných a súkromných zdrojov, preferenciu regionálneho prístupu k dopravnej politike; vytvorenie kritérií pre rozdelenie dotácií štátu (cca 6 mld. ročne) preferujúcich ekonomicko-ekologickú efektívnosť; posunutie kompetencií v rozdeľovaní dotácií na regionálnu a miestnu samosprávu, zrovnoprávnenie osobných dopravcov z hľadiska cien energií a daňového zaťaženia, presun kompetencií na určovanie rozsahu zliav na regionálnu a miestnu samosprávu ako objednávateľov dopravy, podporu pri budovaní cyklotrás, transparentnú privatizácia Slovenskej autobusovej dopravy (SAD), doladenie zákonov o privatizácii železníc a SAD s presunom kompetencií a zodpovednosti na regionálnu a miestnu samosprávu v oblasti regionálnej dopravy, budovanie a modernizáciu prístavov v kombinácii verejných a súkromných zdrojov v Devínskej Novej Vsi, Komárne, Štúrove a v Bratislave, vznik konkurenčného prostredia pre poskytovateľov poštových služieb, prostredníctvom daňového zvýhodnenia modernizáciu digitálnej distribúcie televíznych a rádio signálov, transparentný predaj licencií pre mobilnú komunikáciu vyššej generácie, zintenzívnenie procesu internetizácie Slovenska (v školách, v rozvodnej káblovej sieti), zrušenie cla na dovoz hardware Zdravotníctvo KDH si ctí hodnotu zdravia. Preto bude presadzovať navýšenie finančných prostriedkov v rezorte zdravotníctva. Budeme sa o to usilovať nasledovnými spôsobmi: zvýšením účasti štátu v platbách za ekonomicky neaktívnych poistencov, čo najskorším prijatím nového zákona o zdravotnom poistení so zavedením osobných účtov, zdravotného pripoistenia, so zapojením komerčných poisťovní do systému a povinnosťou zaistenia zdravotných poisťovní, prijatím nového zákona o Liečebnom poriadku, v ktorom rozsah výkonov bude zodpovedať finančným zdrojom v rezorte zdravotníctva, redukciou indikácii kúpeľnej starostlivosti, podstatným presunutím zodpovednosti za orálne zdravie na stranu občana, t.j. maximálnym presunutím stomatologických výkonov do oblasti zdravotného pripoistenia, vypracovaním diagnostických a liečebných postupov a na ich základe stanovením zodpovedajúcich limitov liekovej spotreby najmä pre lekárov primárnej a špecializovanej ambulantnej starostlivosti. KDH zabuduje do praxe komplexný program zabezpečenia kvality zdravotnej starostlivosti. Za týmto účelom vypracuje a zavedie do praxe: program optimalizácie siete a reštrukturalizácie zdravotníckych zariadení, spočívajúci v centralizácii vysoko špecializovaných výkonov a zjednocovaní základných štruktúr a postupov, programy zabezpečenia hodnotenia kvality lekárov v primárnej a špecializovanej ambulantnej starostlivosti, programy zabezpečenia a hodnotenia kvality nemocničnej starostlivosti, program akreditácie nemocníc a oddelení, zameraný na úroveň riadenia nemocníc a na úroveň poskytovania odbornej zdravotnej starostlivosti, programy zabezpečenia a hodnotenia kvality v spoločných a liečebných zložkách, projekty informatizácie zdravotníctva (jednotné zdravotné záznamy, vybudovanie informačných sietí). KDH si ctí hodnotu zdravia špeciálne u rizikových skupín. Keďže jednou z najviac rizikových skupín sú matky s malými deťmi budeme presadzovať rehabilitačno – rekondičné pobyty pre túto skupinu osôb formou kúpeľnej liečby. Pre pacientov v akútnom ohrození života KDH spracuje a uvedie do praxe systém celoslovenskej siete rýchlej lekárskej pomoci a leteckej zdravotnej služby. KDH vypracuje systém boja proti korupcii a šedej ekonomike. V oblasti znižovania korupcie v zdravotníctve navrhne: zrušiť zákaz súbehu praxe a umožniť súbeh činností, rešpektujúc Zákonník práce (napr. atestovaní lekári by mohli ambulantne pracovať v zdravotníckej sieti ale aj na priame platby, s možnosťou prenajímania priestorov v nemocniciach), zavedenie doplnkového poistenia za nadštandardné služby (napr. výber operatéra, ošetrujúceho lekára a pod.) určením úradného poplatku nemocnici, súčasne so zaistením odborného rastu mladších lekárov. Výchova, vzdelanie a veda KDH chce dosiahnuť, aby sa výchova a vzdelanie stali prioritou vlády a aby podiel z prostriedkov HDP, ktorý štát dáva do vzdelania, sa postupne priblížil k priemeru v EÚ. Za týmto účelom sa bude KDH usilovať: Zabezpečiť transparentné a normatívne financovanie vzdelania na všetkých stupňoch, pričom nositeľom finančných prostriedkov na škole sa musí stať študent. Dosiahnuť štandardizáciu obsahu vzdelania, a tak umožniť zaviesť štátnu maturitnú skúšku. Otvoriť školský systém tak, aby rovnoprávne mohli vznikať a rozvíjať sa aj cirkevné a súkromné školy. Legislatívnymi opatreniami zaistiť potrebné kompetencie pre cirkevné školské úrady. Umožniť, aby študenti hlásiaci sa na strednú školu sa mohli zúčastniť prijímacieho konania na viac ako jednej škole. Pravidlá tvorby učebníc, učebných pomôcok a metodických materiálov zmeniť tak, aby mohli vychádzať aj alternatívne učebnice. Podporovať športové aktivity mládeže tak, aby školské športové zariadenia i mimo vyučovacieho času patrili deťom. Efektívnejšie využívať prostriedky, ktoré spoločnosť dáva do vzdelávacieho systému. Získané prostriedky investovať do zlepšenia sociálneho postavenia učiteľa. Dosiahnuť, aby sa vysokoškolské vzdelanie stalo prístupným mladej generácii. Vytvoríme podmienky, aby aspoň 30% z populačného ročníka malo možnosť študovať na vysokej škole. Zobjektívniť prijímanie na vysoké školy. Základným kritériom pre prijímanie by sa mali stať výsledky štátnej maturitnej skúšky. Zaviesť efektívny model financovania vysokých škôl, ktorého súčasťou bude podporný pôžičkový systém prístupný všetkým študentom vysokých škôl. Budeme iniciovať zavedenie podpory mimoriadne nadaných študentov pri štúdiu v zahraničí (akciový model). Jedným z cieľov týchto podporných systémov je znížiť „únik mozgov“ zo Slovenska. Podporovať moderné vzdelávacie formy (dištančné vzdelávanie s podporou výpočtovej techniky). Zabezpečiť kvalitu vysokoškolského vzdelania na základe dôslednej akreditácie a evaluácie. V oblasti vedy a výskumu KDH bude: Podporovať transformáciu rozpočtových a príspevkových výskumných a vývojových organizácií štátu na neziskové organizácie poskytujúce všeobecne prospešné služby v oblasti vedy a techniky. Koncentrovať finančné prostriedky na podporu výskumu a vývoja do oblasti využitia domácich surovín a zdrojov, na rozvoj konkurencieschopných technológií, potravinárstva a zdravotníctva. Podporovať výskum na vysokých školách vo všetkých regiónoch Slovenska tak, aby sa stali centrami ich ekonomického a spoločenského rozvoja. Kultúra V oblasti kultúry bude KDH presadzovať vytvorenie celonárodného programu obnovy kultúrnych pamiatok pod heslom: „Obnovme si svoj dom“. Na základnú obnovu kultúrnych pamiatok treba podľa odborných odhadov vyčleniť počas volebného obdobia cca. 4 miliardy korún. Slovensko by sa tak po štyroch rokoch mohlo predstaviť v obnovenej kráse. Takýmto projektom pomôžeme zvýšiť zamestnanosť v jednotlivých regiónoch a pripravíme cestu k zvýšeniu turistického ruchu na Slovensku. KDH bude presadzovať legislatívne zabezpečenie podpory pôvodnej slovenskej tvorby v oblasti literatúry, výtvarného umenia, dramatického umenia, hudby a pod. KDH sa bude vo svojej politike snažiť presadzovať myšlienku, že pri postupujúcej globalizácii, ktorej sa ani Slovensko nevyhne, kultúra a vzdelanosť budú základnými piliermi národného sebavedomia v nastávajúcich desaťročiach. V rámci duchovnej oblasti budeme naďalej podporovať cirkvi a náboženské spoločnosti v celej šírke ich pôsobenia.
