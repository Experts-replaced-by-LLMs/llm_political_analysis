EKRE programm ja lisad
EKRE programm 2019.
aasta Riigikogu valimisteks
Eesti Konservatiivse Rahvaerakonna programm “Eesti eest!”
Eesti Konservatiivne Rahvaerakond seisab Eesti eest!
Seisame meie inimeste turvalisuse eest;
meie inimeste jõukuse eest;
meie inimeste heaolu eest ka siis, kui nad on haiged või vanad.
Seisame õiglase, ausa ja vaba riigi eest.
Seisame traditsioonilise abielu ja tervete peresuhete eest.
Seisame rahvuslike huvide
ja Eesti riigi suveräänsuse eest, õiguse eest ise otsuseid teha, nii riigina kui ka kodanikkonnana.
Palume valijatelt toetust, et saada valitsusse ning viia ellu järgmised lubadused:
JÕUKA EESTI EEST!
Paneme kasvama palgad ning pensionid.
Tänu maksualandustele jääb keskmisele Eesti perele aastas kätte ligi 1000 eurot rohkem raha!
Alandame kütuse- ja alkoholiaktsiisid tasemele, mis toob nende tarbimise ja maksutulud Lätist tagasi Eestisse.
Alandame käibemaksu 15 protsendile, et anda majandusele oluline kasvutõuge ning jätta inimestele kätte rohkem raha.
Laiendame 9%-list soodusmäära majutus- ja toitlustusvaldkonnale,
vabastame käibemaksust ravimid ja puuetega inimeste erivahendid,
samuti elektriautod.
Muudame Eesti kõige odavama energiaga riigiks meie piirkonnas.
Selleks vähendame gaasi- ja elektriaktsiise, elektri võrgutasusid ja taastuvenergia tasusid.
Käivitame riikliku ehitusprogrammi ja ehitame kaheksa aastaga valmis neljarealised teed Tallinnast Tartu, Pärnu ja Narvani
ning Saaremaa püsiühenduse.
Lõpetame Rail Balticu projekti
ja loome kvaliteetse raudteeühenduse Euroopaga, kasutades maksimaalselt juba olemasolevat raudteetaristut.
Parendame olemasolevaid siseriiklike raudteeühendusi.
Taastame abikaasade ühise tuludeklaratsiooni.
Vabastame pensionid tulumaksust.
Maksustame välisfirmade hiigelkasumid, mida praegu Eestist maksuvabalt välja viiakse.
Kehtestame range piirangu võõrtööjõu sisseveole,
et soodustada palgakasvu Eestis.
Kvoodi alt vabastame vähemalt kolmekordset keskmist palka saavate töötajate tähtajalise töötamise Eestis.
Selgitame koostöös ettevõtjatega välja 25 kõige kulukamat ja bürokraatlikumat seadust või määrust ning tühistame või teeme need ümber, et muuta majanduskeskkonda ettevõtjasõbralikumaks.
Viime sisse regionaalsed maksusoodustused maaelu edendamiseks.
Eelistame riigihangetel eesti kapitalil põhinevaid ettevõtteid
ja toetame riikliku tellimuse kaudu kohalikku ettevõtlust ja töökohtade loomist.
EESTI PEREDE EEST!
Aitame noored pered oma koju.
Lapsed on meie tulevik, leiame võimaluse lastega perede kindlustamiseks eluasemega,
tugevdame traditsioonilist abielu ja pereväärtusi.
Tasume abielus oleva noore pere kodulaenust või kodu rajamiseks tehtud kulutustest 25% iga lapse sünniga, arvestades keskmise kodulaenu summat.
Määratleme abielu Põhiseaduses mehe ja naise vahelise liiduna.
Seisame traditsiooniliste pereväärtuste eest, tühistame kooseluseaduse
ega luba samasoolistele paaridele laste adopteerimist.
Lasteaed peab jääma lapsele vabatahtlikuks.
Vähendame lapse ülalpidajate tulumaksu veerandi võrra iga lapse pealt kuni tema 18-aastaseks saamiseni.
Väärtustame laste kasvatamist, arvestades laste kasvatamise alates teisest lapsest vanemate tööstaaži hulka.
Tagame igale lapsele vähemalt ühe tasuta huviringi
ning võimaluse käia vähemalt korra õppeaasta jooksul tasuta teatris või kontserdil.
Toetame aastaringset noortesporti olemasolevate spordisaalide rekonstrueerimise ja uute rajamisega.
Peame vajalikuks käivitada riikliku investeeringuprogrammi igasse linna nüüdisaegse spordikeskuse rajamiseks.
HOOLIVA EESTI EEST!
Hoolime kõigist meie inimestest.
Väärtustame eakaid ja hoolekandes toetame puuetega inimesi ning nende perekondi, et ühiskond oleks õiglasem ja tugevam.
Lubame, et järgmise nelja aasta jooksul tõuseb keskmine pension kahekordseks, st ligikaudu 800 euroni.
Tõstame sügava puudega inimeste hooldamise eest makstava hooldajatoetuse miinimumpalgani.
Suurendame puuduva töövõimega inimeste toetust vähemalt miinimumpalgani.
Lõpetame korduvate taotluste esitamise nõude puude tõestamiseks.
Arendame puuetega laste ja noorte kogemusõppevõimalusi.
Vaimupuudega noortele loome võimaluse ametiõppeks.
Tagame hooldekodu koha kättesaadavuse või omastehooldaja toetuse kõigile, kes seda vajavad.
TERVE EESTI EEST!
Teeme korda tervishoiu rahastamise.
Tagame lühikesed ravijärjekorrad ja kvaliteetse arstiabi ka väiksemates haiglates ja tervisekeskustes.
Viime läbi tervishoiu rahastamise reformi, mille tulemusel kaovad Eestis ebanormaalsed ravijärjekorrad.
Vähendame EMO koormust ja raviraha ebamõistlikku kulutamist, suunates rohkem raha perearstisüsteemi paremasse toimimisse.
Tagame kvaliteetse ravi kättesaadavuse ka väikehaiglates, lõpetame meditsiini koondamise kahte suurde keskusesse.
Tõstame hambaravihüvitist ja muudame selle patsiendiga kaasaskäivaks.
Seame eesmärgiks vähendada meditsiinilise põhjenduseta abortide arvu erinevate meetmete abil, muuhulgas lõpetame nende rahastamise maksumaksja raviraha eest.
Tagame, et tervisekeskustes on valveajad ja igas omavalitsuses on valveapteek.
Vabastame ravimid ja erivajadusega inimeste abivahendid käibemaksust.
Loome narkomaanidele ja alkohoolikutele sundvõõrutuskeskused, kus on tööteraapia, sotsiaalne- ja psühholoogiline abi ning hingeline nõustamine.
Vabastame lapsed eriarsti visiiditasust ja voodipäevatasust.
HARITUD JA KULTUURSE EESTI EEST!
Viime Eesti haridussüsteemi üle eestikeelsele õppele
ja kasvatame koolides väärikust, vaimsust, eetikat, eestlaslikku tervemõistuslikku maailmatunnetust.
Väärtustame nii kõrgkultuuri kui ka rahvakunsti.
Edendame rahvuslikel traditsioonidel põhinevat loomingulist huvi- ja harrastustegevust, seome kogukonna ja rahvusliku identiteedi ühtseks tervikuks.
Viime koolid üle eestikeelsele õppele
ja muudame Eesti ülikoolid taas eestikeelseks.
Parandame gümnaasiumiõpilaste võimalusi omandada gümnaasiumiõppe kõrval ka kutseoskus.
Tõstame otsustavalt kutsehariduse mainet.
Toetame rahvusliku kasvatusega tegelevaid organisatsioone ja loodushuvi.
Tagame kodulähedaste koolide säilimise.
Kujundame Eesti kutse- ja ülikooli hariduspoliitika vastavaks Eesti tööturu nõudlusele.
Seame tasuta kõrghariduse eelduseks, et lõpetanu töötab lõpetamise järel vähemalt 5 aastat Eestis.
Eesti riik ei pea koolitama tööjõudu välisriikidele.
Muudame kõrgkoolide ja teaduse rahastus- ning hindamissüsteemi Eesti-keskseks
ja tõstame teadusinvesteeringud 2 protsendile SKP-st.
Välisfondide poolt Eesti haridusse ja teadusesse suunatud vahendid peavad kandma Eesti riigi ja ühiskonna huve.
Toetame Eesti laulu- ja tantsupeotraditsiooni jätkumist, suurendame koorijuhtide ning tantsuõpetajate rahastamist.
Toetame riiklikult oluliste eesti ajaloo- ja kultuuriobjektide renoveerimist ning vaatame üle muinsuskaitse nõuded.
Korraldame ümber Kultuurkapitali, Hasartmängumaksu Nõukogu jt kultuurirahastute tegevuspõhimõtted, lähtudes omariikluse
ning kultuuripärandi säilitamise, edendamise ja kultuuri levitamise vajadustest.
Toetame Eesti rahvuskultuuri tutvustamist ja viimist laia maailma.
EESTI KÜLA EEST!
Kindlustame oma regionaalpoliitikaga Eesti isevarustatuse toiduainetega,
paneme maaelu ja külad uuesti elama,
toome maale tagasi ettevõtluse ja noored.
Teeme vigade paranduse läbikukkunud haldusreformile ja moodustame omavalitsusliitude põhjal maakondade esinduskogud.
Piirame maa ja metsa müüki välismaalastele ja välismaistele juriidilistele isikutele.
Kehtestame aastase raiemahu piirangu, lähtudes metsandusteadlaste soovitustest, statistilise metsainventuuri (SMI) tulemustest, metsa aastasest juurdekasvust ja liigilisest koosseisust.
Kehtestame lageraietele lankide maksimaalse suuruse ja mõistliku mahu.
Tagame kõikide põllumajandustootjate võrdse kohtlemise olenemata nende suurusest.
Edendame talunike asendusteenistust.
Jätkame noortalunike toetamist, töötame välja meetmed talude üleandmiseks vanematelt järglastele, sh varasem pensionile jäämine, sooduslaenud, maksepuhkus, jm.
Tagame maakoolide, lasteaedade, arstiabi, operatiivse päästeteenistuse ja politsei, internetiühenduse, panga-, side- ja kaubandusteenuste kättesaadavuse sõltumata elukohast.
Ajakohastame ühistranspordi liine ja graafikuid,
säilitades tasuta sõidu maakonnasisestel liinidel.
VABA JA ÕIGLASE EESTI EEST!
Seisame õiglase ühiskonna eest.
Rahvahääletus ja aus valimissüsteem tugevdavad demokraatiat,
kohtusüsteemi korrastamine ja kohtutäiturite omavoli piiramine kaitseb Eesti inimesi.
Anname kodanikkonnale kui kõrgeima riigivõimu kandjale otsesed instrumendid poliitiliste otsuste tegemiseks.
Taastame rahvaalgatuse õiguse siduvate referendumite korraldamiseks.
Muudame presidendi rahva poolt valitavaks.
Reformime valimissüsteemi nii, et lõppeb häälte ülekandumine, muudame valimisringkondade piire nii, et mandaatide arv oleks ühtlasem.
Viime läbi justiitsreformi, mille eesmärk on tagada kohtute depolitiseeritus,
tõhus järelevalve prokuratuuri ning julgeolekuasutuste üle ja kohtutäiturite tegevuse kontroll.
Muudame riigikohtunikud valitavaks,
kehtestame kohtunikele tähtajalise ametiaja
ja seame sisse vandemeeste kohtu ning erasüüdistuse.
Loome Riigikogus erikomisjoni, mis teostab järelevalvet kohtute ja prokuratuuri üle.
Loome eriprokuröri ametikoha, mille saab ellu kutsuda ka parlament.
Lühendame oluliselt kriminaalmenetluse tähtaegu.
Muudame korruptsioonivastase võitluse riikliku kriminaalpoliitika prioriteediks, vaatame üle korruptsioonikuritegude karistused ja aegumistähtajad.
Saadame riigist välja riigivastase tegevusega seotud või rahvuslikku vaenu õhutavad välismaalased ja tühistame neile naturalisatsiooni korras antud kodakondsuse.
Sulgeme Eesti-vaenulikku propagandat vahendavad infokanalid.
ISESEISVA EESTI EEST!
Toetame rahvusriikide Euroopat.
Teeme selle saavutamiseks koostööd meiega sarnaseid väärtusi jagavate Euroopa riikidega ning seisame vastu Euroopa Liidu föderaliseerimisele.
Euroopa poliitikas võtame suunaks rahvusriikide Euroopa Liidu.
Seisame vastu kõikidele katsetele EL-i föderatsiooni, ühisarmee ja -eelarve loomiseks ning teeme selle raames koostööd rahvusriiklust väärtustavate EL-i riikidega.
Võimu jätkuval koondamisel Euroopa Komisjoni kätte paneme Eesti edasised sammud, ja vajadusel ka Euroopa Liidu liikmelisuse, rahvahääletusele.
Seisame vastu eurodirektiivide valimatule ülevõtmisele ega rakenda meie suveräänsust ja põhiseaduse aluspõhimõtteid riivavaid määrusi ning direktiive.
Hoiame ära massiimmigratsiooni Eestisse,
lõpetame Euroopa Komisjoni poolt määratud kvoodipagulaste vastuvõtmise
ja saadame illegaalselt Eestis viibivad isikud riigist välja.
Kehtestame kodakondsuse naturalisatsioonikvoodi, mis ei tohi aastas ületada 0,2% sünnijärgsete kodanike arvust.
Väärtustame kodakondsust, kehtestame omavalitsuste valimisõiguse ainult kodanikele
ning seisame vastu topeltkodakondsusele.
Seame Eesti välispoliitika strateegiliseks eesmärgiks toetada transatlantiliste suhete kõrval Kesk- ja Ida-Euroopa regioonis iseseisvate rahvusriikide strateegilise alliansi loomist.
Tühistame Venemaaga sõlmitud põhiseadusvastase piirilepingu.
Nõuame okupeeritud Petserimaa ja Narva-taguse ala tagastamist Eestile ning nende alade jätkuva okupeerimisega tekitatud kahjude hüvitamist.
Vaatame üle Eesti kuuluvuse rahvusvahelistesse organisatsioonidesse, jätkates liikmelisust vaid neis, mis edendavad Eesti huve.
Välistame põhiseadusliku garantiina Eesti astumise rahvusvahelistesse organisatsioonidesse, millest puudub väljaastumise protseduur või võimalus.
Aitame kaasa sõdades kannatanud piirkondade ülesehitamisele, saates sinna tagasi Eestis viibivad pagulased.
TUGEVA EESTI EEST!
Tagame laiapõhjalise riigikaitse toimimise koostöös tsiviilstruktuuridega.
Tugevdame Eesti kaitsejõude, järgides totaalkaitse põhimõtteid.
Vankumatu iseseisev kaitsevõime, sõjaväestatud piirivalve ning head liitlassuhted tagavad meie julgeoleku.
Lisame Põhiseadusesse klausli Eesti kaitsmise kohta igal juhul ja ükskõik kui ülekaaluka vaenlase vastu.
Teeme peaministri riigikaitse kõrgemaks juhiks.
Tugevdame Kaitseliitu, varustades selle võitlevad üksused kaitseväega samal tasemel;
kaotame bürokraatlikud takistused Kaitseliidu omavahendite kasutamiseks ja vabatahtlike pealikele nende allüksuste tegevuse planeerimisel ja elluviimisel.
Taastame sõjaväestatud piirivalve eraldi ametina koos kriisi- ja sõjaaja ülesannete määratlemise ning nende täitmiseks vajalike reservüksuste loomise ja varustuse hankimisega.
Viime riigikaitseõpetuse igasse gümnaasiumisse ja kutseõppeasutusse.
Hoiame kaitseväelaste palgad vastavuses elukalliduse tõusuga.
Vaatame üle tegevväelaste ja kaitseliitlaste sotsiaalsed tagatised.
Küsime meie tähtsaimalt liitlaselt Ameerika Ühendriikidelt sõjalist abi kokku kuni ühe miljardi USA dollari ulatuses, samuti küsime abi meie Euroopa liitlastelt.
Teeme kõik endast oleneva Eesti rahvuslike huvide edendamiseks NATO-s.
Tagame 1,2-kordse keskmise palga patrullpolitseinikele ja päästjatele.
Vastu võetud EKRE volikogul, Tallinnas 5. jaanuaril 2019
EKRE MAAELU PROGRAMM
Eesti keel, kultuur ja traditsioonid on säilinud tänu sellele, et oleme aastasadu olnud maarahvas.
Meie kestmine ja areng oleneb maaelu jätkusuutlikkusest ja mitmekesisusest.
Põllumajanduse ja kalanduse kõrval muutub järjest olulisemaks metsa- ja puidutööstus, maaturism ning muu ettevõtlus maapiirkondades.
EKRE eesmärkideks on: kindlustada Eesti isevarustatuse tase põhitoiduainetega
peatada maaelu taandareng ja külade tühjenemine
soodustada ettevõtluse stabiilset arengut maapiirkonnas
Põllumajandus
Toetame Euroopa Liidu ja Eesti siseriiklike põllumajandustoetuste maksmise jätkamist
ning meie põllumeeste võrdset kohtlemist sarnaselt teiste EL-i riikide põllumeestega.
Tagame kõikide põllumajandustootjate võrdse kohtlemise olenemata nende suurusest ja eripärast.
Toetame mõistlikku tasakaalu tava- ja mahetootmise vahel.
Alandame Eestis toodetud toiduainete käibemaksu 9%-le,
mahetoodangu käibemaksu 0%-le.
Lõpetame diislikütuse värvimise, töötame välja kompensatsioonisüsteemi põllu- ja metsamajanduses ning kalanduses kasutatavale diislikütusele.
Toetame kodumaist mesindust.
Toetame põllumeestele kuuluvate ühistute rajamist ja arendamist saaduste tootmiseks, ümbertöötlemiseks ja müügiks.
Piirame maa müümist välismaalastele ja väliskapitaliga juriidilistele isikutele.
Põllu- ja metsamaa müümisel eelistame kohalikku tootjat, sealjuures arvestame sektori majandusliku olukorraga.
Kaitseme väärtusliku põllumaa jätkuvat kasutamist põlluna ja vähemväärtusliku põllumaa kasutamist muu biomajanduse arendamiseks.
Seadustame traditsioonilise peretalu mõiste ettevõtluse vormina.
Jätkame noortalunike toetamist, töötame välja meetmed talude üleandmiseks vanematelt järglastele, sh varasem pensionile jäämine, sooduslaenud, maksepuhkus jm.
Suurendame põllumajandusteaduse stabiilset rahastamist; teadlane peab saama olla arvestatavaks partneriks tootjale.
Tagame nõuandesüsteemi stabiilse arengu, panustades vajadusel riigieelarve vahendeid.
Koolitame järelkasvu süsteemselt ja ettevõtluse vajadusi arvestades.
Tagame õiglase kahjude hüvitamise korra nii taimekaitsevahendite kui ka metsloomade poolt tekitatud kahjude eest nii põllumeestele, metsaomanikele kui ka mesinikele.
Töötame koostöös tootjatega välja riskijuhtimise meetmed, sh saagikindlustus, kriisiabifond, investeerimisfond, käibekapitalilaenud, tagatised jm.
Metsandus, jahindus, kalandus
Kehtestame lageraiete (uuendusraiete) maksimaalse suuruse ja mõistliku mahu lähtudes puistute vanuselisest jaotusest ja liigilisest koosseisust.
Kehtestame raiete kooskõlastusnõude kohalike omavalitsustega asulatega piirnevatel aladel.
Metsauuenduse hoogustamiseks suurendame vastavate toetuste mahtusid ja määrasid, mis kataksid kuni 80% metsa uuendamise kuludest.
Rakendame maksuerisusi erametsaomanikele metsakasvatuslikeks töödeks.
Töötame välja ja võtame tarvitusele meetmed ökosüsteemsete teenuste kompenseerimiseks erametsaomanikele sarnaselt NATURA 2000 aladega.
Toetame peen- ja väheväärtusliku puidu väärindamisele suunatud tegevusi Eestis.
Peatame endiste erametsade riigistamise.
Riigimetsadeks jätame endised riigimetsamaad.
Vabade maade ja riigistatud endiste erametsade baasil moodustame kohalike omavalitsuste hallatavad kogukondlikud metsad.
Lubame kevadist heidutusjahti, et vähendada rändlindude poolt põllumeestele tekitatud kahju.
Töötame välja uluksõraliste ja šaakalite arvukuse tõusust tulenevate kahjude vähendamise meetmed ja hüvitame kahjukannatajale vajadusel kahjud.
Toetame rannakalandust, vesiviljelust ja kalatöötlemise valdkonda.
Vähendame õigusaktidega koormavaid piiranguid ja ülereguleerimist.
Edendame rannakülade majanduslikku elujõulisust ja elulaadi.
Suurendame investeeringuid amortiseerunud maaparandussüsteemidesse.
Keskkonnakaitse
Toetame keskkonnale talutavat majandustegevust, sh põllumajanduses.
Arvestame nii keskkonna kui ka sotsiaalmajanduslike mõjude analüüsiga.
Hoidume EL-i baastasemest rangemate keskkonnanõuete kehtestamisest tootjatele.
Peatame Rail Balticu rajamise.
Seame eesmärgiks edendada põlevkivikeemiat, et meie olulist maavara paremini väärindada.
Oleme vastu uute sihtkaitse-ja piiranguvööndite kehtestamisele eramaadele.
Eraomanikule piirangute kehtestamisel hüvitame need kiiresti ja õiglaselt.
Algatame biomassi ja bioenergia edendamise arengukava koostamise.
Maaelu ja regionaalareng
Korrastame läbikukkunud haldusreformi vead.
Algatame maaelu pikaajalise arengukava koostamise aastani 2050, et siduda ühtseks tervikuks nii piirkondlikud kui ka valdkondlikud arengukavad.
Kohalikku elu mõjutavate otsuste langetamisel lähtume eelkõige kogukonna huvidest,
vajadusel korraldame rahvaküsitlusi, mille tulemused on otsustava tähtsusega.
Peame jätkuvalt vajalikuks külavanemate valimist.
Koondame maaeluministeeriumi haldusalasse kõik maaeluga seotud valdkonnad.
Vähendame üldist maksukoormust piirkondlikkuse põhimõttel, tingimusel, et ettevõtjad elavad kohapeal ja osalevad vahetult ettevõtte igapäevatöös.
Motiveerime kohalikke omavalitsusi tegelema ettevõtjatega, viies tasakaalu nende ülesanded ja finantsilised võimalused.
Määrame põhimõtted, mille alusel ettevõtluseks vajalik maafond antakse üle kohalikele omavalitsustele.
Muudame seadusandlust nii, et juurdepääs kinnistutele oleks tagatud probleemideta.
Maapiirkonnas peavad olema inimestele kättesaadavad koolid, lastaiad, esmatasemel arstiabi, operatiivne päästeteenistus, politsei, internetiühendus, panga-, side- ja kaubandusteenused.
Tagame tasuta ühistranspordi säilimise
ning ajakohastame liine ja graafikuid.
Tagame igale lapsele vähemalt ühe tasuta huviringi.
Igasse külla peab viima mustkattega tee, milleks suuname kütuseaktsiisi laekumisest 80% teedevõrgu korrashoidu.
Kustutame abielus olevate noorte perede kodulaenust iga perre sündinud lapse puhul 25% (arvestades keskmist kodulaenu suurust).
Riigikaitse
Taastame riigi strateegiliste toiduvarude (sh teravili) säilitamise ja perioodilise väljavahetamise.
Tugevdame Eesti piiri kaitset nn passiivse piirivalvega, mille moodustavad piiriäärsed elanikud ja ettevõtjad.
Eesti rahva, sealhulgas maarahva püsimajäämise üheks oluliseks eelduseks on pöörata Eesti riik näoga oma rahva poole.
Aitame kõik koos Eesti Konservatiivsel Rahvaerakonnal seda teha!
EESTI MAAELU EEST!
EKRE uus majandusprogramm paneb majanduse, palgad ja pensionid kasvama
Mitmeid ettevõtlus-, energeetika- ja maksueksperte kaasates pani Eesti Konservatiivne Rahvaerakond eelseisvateks Riigikogu valimisteks kokku majandusplaani, mille eesmärk on tõsta Eesti inimeste jõukust lähiriikidest kiiremas tempos.
Riigikogu EKRE fraktsiooni esimehe Martin Helme sõnul pakub erakond peenhäälestuse asemel Eesti majandusele välja julge kasvuplaani, mis tagab inimeste sissetulekute ja ostujõu suurenemise ning võimaldab rahastada ühishüvesid.
“Eesti inimeste jõukus peab kasvama nii, et seda oleks näha palkades ja sealtkaudu ka pensionites.
Maksupoliitika ei ole meie jaoks mitte vahend riigieelarve täitmiseks, vaid majanduse juhtimiseks,” ütles Helme.
Helme sõnul näeb EKRE majandusplaan ette maksude vähendamise, et inimestele ja ettevõtetele jääks rohkem raha kätte ning palgad saaks tõusta.
„Tahame langetada elektri hinda, et suurendada inimestele kätte jääva raha hulka ning Eesti majanduse konkurentsivõimet.
Tänu meie majandusplaanile kasvavad palgad ning pensionid.
Tänu meie maksualandustele jääb keskmisele Eesti perele iga kuu kätte 70 eurot rohkem vaba raha ehk 840 eurot aastas,“ ütles Helme.
Helme sõnul kavatseb EKRE vähendada bürokraatiat, et ettevõtetel oleks lihtsam ja odavam tegutseda ning võimalus luua kõrgepalgalisi töökohti.
„Samuti tahame käivitada mahuka infrastruktuuri arenduse, et kogu Eesti oleks kiirelt ja mugavalt ühendatud
ning et välismaale läinud töömeestel oleks taas rakendust kodumaal.“
Helme sõnul tagab EKRE majandusprogramm kiire ning laiapõhjalise majanduskasvu, mis võimaldab täita ka riigikassat.
„Nii saame viia ellu ka oma plaanid hariduse,
tervishoiu, sotsiaal-
ja riigikaitse valdkonnas.“
EKRE MAJANDUSPROGRAMM „JÕUKA EESTI EEST!“
Alandame käibemaksu 15 protsendile, et anda majandusele oluline kasvutõuge ning jätta inimestele kätte rohkem raha.
Laiendame 9%-list soodusmäära majutus- ja toitlustusvaldkonnale,
vabastame käibemaksust ravimid ja puuetega inimeste erivahendid,
samuti elektriautod.
Alandame kütuse- ja alkoholiaktsiisid tasemele, mis toob nende tarbimise ja maksutulud Lätist tagasi Eestisse.
Muudame Eesti kõige odavama energiaga riigiks meie piirkonnas.
Selleks vähendame gaasi- ja elektriaktsiise, alandame elektri võrgutasusid ja taastuvenergia tasusid.
Kaotame teede- ja veokimaksud.
Käivitame riikliku ehitusprogrammi ja ehitame kaheksa aastaga valmis neljarealised teed Tallinnast Tartu, Pärnu ja Narvani
ning Saaremaa silla.
Arendame lõpuni kogu maad katva kiire internetivõrgu.
Lõpetame Rail Balticu praegu planeeritud trassil.
Taastame abikaasade ühise tuludeklaratsiooni.
Vabastame pensionid tulumaksust.
Maksustame välisfirmade raha, mida praegu Eestist maksuvabalt välja viiakse.
Loome maksusoodustused, mis toovad Eesti laevad tagasi Eesti lipu alla.
Kehtestame ettevõtete sõiduautodele ühtse automaksu 100 eurot kuus.
Tühistame nõude, mille kohaselt on dividendide maksmise eelduseks palgatöötajate pidamine.
Lõpetame sotsiaalmaksu miinimumkohustuse, et muuta atraktiivsemaks osalise tööajaga töötamine.
Vähendame lapse ülalpidajate tulumaksu veerandi võrra iga lapse pealt kuni lapse 18-aastaseks saamiseni.
Arvestame tööl käivale lapsevanemale laste kasvatamise eest tööstaaži alates teisest lapsest.
Kehtestame range piirangu tööjõu sisseveole,
et soodustada palgakasvu Eestis.
Vabastame kvoodi alt vähemalt kolmekordset keskmist palka saavate töötajate tähtajalise töötamise Eestis.
Loome riikliku investeerimispanga, mis asendab Kredexit ja EAS-i, tagab mõistliku laenukeskkonna väikeettevõtluse toetamiseks ning võimaldab rahastada riiklikke investeerimisprojekte.
Selgitame koostöös ettevõtjatega välja 25 kõige kulukamat ja bürokraatlikumat seadust või määrust ning tühistame need või teeme ümber, et muuta majanduskeskkond ettevõtjasõbralikumaks.
Võimaldame ettevõtetel teha aastas kuni 6000 euro ulatuses kulutusi ilma erisoodustusmaksuta.
Viime sisse maksusoodustused ettevõtetele regionaalsete eripärade tasandamiseks.
Loome FIE-ettevõtlusvormi kõrvale lihtsa ettevõtluskonto süsteemi, mis võimaldab kuni 40 000 eurose aastakäibega nn ühemehefirmal müüa nii füüsilistele kui juriidilistele isikutele, ning millele kehtib ühtlane 20%-line tulumaks.
Konto omanik saab tervisekindlustuse, kui kuukäive ületab miinimumpalka.
EKRE riigikaitse reformi kava näeb ette iseseisva võitlusvõime ülesehitamist (PROGRAMM TÄISMAHUS)
EKRE RIIGIKAITSEPROGRAMM “TUGEVA EESTI EEST!”
Väärtused ja põhimõtted
Eesti riigikaitse raskuskeskmeks on rahva tahe ja valmisolek riiki kaitsta.
Ilma selleta ei ole Eesti kaitsmine võimalik.
Ei tohi jääda lootma sellele, et meie kodumaa kaitsmine jääb vaid väheste õlule või et seda teevad liitlasväed.
Ei tohi jääda pealt vaatama, kuidas teised meie eest võitlevad ja surevad.
NATO on meie julgeolekupoliitika tööriist ja elluviimise vahend.
Peame hoolt kandma, et Eesti rahvuslikud huvid alliansi liikmena oleksid võimalikult hästi kaitstud.
Iseseisev kaitsevõime on vaja üles ehitada mahus, mis võimaldab kõige ohtlikuma ohustsenaariumi (laiaulatusliku kallaletungi) realiseerumise korral hoida enda käes riigi võtmepiirkondi kuni liitlasvägede põhijõudude kohalesaabumiseni.
Riigi võimalik okupeerimine, mis nõuaks liitlastelt Eesti hilisemat vabastamist, ei ole meile vastuvõetav.
Sõjas on alati põhiliseks kannatajaks tsiviilelanikkond.
Elanikkonna kaitse kriisi- ja sõjaajal tuleb üles ehitada vähemalt järgmistes valdkondades: toit, vesi, kütus, elektrienergia, meditsiin, varjendid, teavitamine, evakuatsioon võimalikest lahingutegevuse piirkondadest, õiguskord ning küberturvalisus.
Peaminister peab saama riigikaitse kõrgemaks juhiks, sest kellelgi teisel pole selleks vajalikku võimu ega vahendeid.
Iga ministeerium, riigiasutus ja kohalik omavalitsus peab laiapõhjalise riigikaitse ülesehitamisel saama konkreetsed ülesanded ning neid täitma.
1939.-1940. aasta „hääletu alistumine“ ei tohi kunagi korduda.
Tulevik on ettearvamatu.
Ajaloolise kogemuse ja geopoliitilise asukoha eiramine võib väga kalliks maksma minna.
Meie võimuses ei ole määrata, kuidas teised riigid täna, homme ning kaugemas tulevikus Eesti suhtes käituvad.
Julgeolek on iga riigi ja ühiskonna põhivajadus.
Haridus, kultuur, majandus, sotsiaalsfäär – kõik muud valdkonnad toetuvad paratamatult sellele vundamendile.
Vundament peab olema vastupidav.
Iseennast tugevaks muutes oleme valmis halvimaks ning tagame Eesti riigi ja rahvuse püsimajäämise.
Valitsusvastutust kandes: Tõstame nelja aastaga kaitsekulutused 2,6%ni SKTst.
Küsime meie tähtsaimalt liitlaselt Ameerika Ühendriikidelt saabuvaks valitsemisperioodiks sõjalist abi kokku kuni ühe miljardi USA dollari ulatuses, samuti küsime abi meie Euroopa suurriikidest liitlastelt.
Teeme kõik endast oleneva Eesti rahvuslike huvide edendamiseks NATOs, püüdes saavutada, et:
a) koostamisele tuleks alliansi uus strateegiline kontseptsioon, mis keskenduks liikmesriikide territooriumi kaitsmisele konflikti ennetamise ja sõjalise tasakaalu loomise põhimõttel;
b) määrataks uued praegusele julgeolekuolukorrale vastavad väevõimekuseesmärgid Balti riikidele: Eestile ja Lätile kaks, Leedule kolm kohapeal paiknevat jalaväebrigaadi;
c) Baltikumis loodaks liitlasvägede armeekorpuse staap;
d) igasse Balti riiki paigutataks liitlasvägede brigaadisuurune mehhaniseeritud jalaväe- või soomusüksus;
e) igasse Balti riiki paigutataks liitlasvägede kaugõhutõrjeüksus;
f) NATO Baltikumi õhuturbemissioon muudetaks õhukaitsemissiooniks (tehtaks korda Lielvarde lennuväebaas Lätis ja et igasse Balti riiki paigutataks vähemalt 8 hävituslennukit);
g) Balti merel paikneks NATO riikide sõjalaevade, s.h (õhutõrjeraketi)ristlejate ja -hävitajate flotill.
Esitame põhiseaduse paranduse ettepaneku, millega riigikaitse kõrgemaks juhiks saaks peaminister.
Tugevdame ja arendame riigikantselei kui laiapõhjalise riigikaitse juhtimise tööorgani võimekust, samuti siseministeeriumi juhtimisvõimekust (Sisekaitse Ühendstaap).
Ühtlasi teeme ettepaneku, et põhiseadusesse viidaks sisse klausel Eesti kaitsmise kohta igal juhul ja ükskõik kui ülekaaluka vaenlase vastu.
Koostame kiiremas korras kuni 2040. aastani ulatuva tervikliku sõjalise riigikaitse arenguvisiooni ning sellest lähtuva uue (erakorralise) sõjalise riigikaitse arengukava kuni aastani 2030.
See sisaldaks muuhulgas: a) detsentraliseeritud juhtimisstruktuuri (kaitseringkondade) taastamist koos staapide ja alluvate üksustega;
b) sõjaaja kaitseväe suurendamist kuni 55 000 inimeseni, millele lisanduks 40 000 inimest täiendusreservist;
c) ajateenistuse mahu suurendamist 4500 kutsealuseni aastas;
d) olulisemate võimelünkade (keskmaa õhutõrje, miiniveeskamise ja rannakaitsevõimekuse ning soomusmanöövrivõimekuse (tankide puudumine)) likvideerimist;
e) iseseisva kaitsevõimega seondamatute tegevuste lõpetamist;
f) vastuluurevõimekuse loomist kaitseväes ja Kaitseliidus;
g) küberkaitse väejuhatuse reorganiseerimist küberkaitse, infosõja ja elektroonilise võitluse väejuhatuseks;
h) tsiviilsektori ressursside ja võimekuste laialdast rakendamist sõjaaja kaitseväe ja Kaitseliidu hüvanguks;
i) öise lahingupidamise võime arendamist kaitseväes ja Kaitseliidus;
j) tehniliselt innovatiivsete lahenduste, muuhulgas mehitamata õhu- ja maasõidukite kasutuselevõttu.
Astume välja (alternatiivina peatame osaluse) jalaväemiinide kasutamist keelustavast Ottawa konventsioonist.
Arendame miinisõja pidamise võimekust kaitseväes ja Kaitseliidus.
Optimeerime kaitseministeeriumi valitsemisala struktuuri nii, et sinna jääb alles ainult kolm iseseisvat asutust – kaitsevägi, Kaitseliit ja Välisluureamet.
Loome tsiviilkohtusüsteemil baseeruva sõjaaja kohtusüsteemi ning teeme seadusandluses uue arengukava täitmiseks vajalikud muudatused.
Tühistame kaitseväeteenistuse seaduse ja teiste seaduste muutmise seaduse (447 SE), mis käsitab kaitseväepensionide kaotamist.
Hoiame kaitseväelaste palgad vastavuses elukalliduse tõusuga, vaatame üle tegevväelaste ja kaitseliitlaste sotsiaalsed tagatised nende teenistuse ja jõupingutuste väärtustamise ning õiglasema kompenseerimise eesmärgil.
Julgeolekukaalutlustel keelustame kaitseobjektide ümber paikneva kinnisvara müügi välismaalastele.
Tugevdame Kaitseliitu, muuhulgas: a) loome väljaõppe tõhustamiseks ja juhtimise parandamiseks Kaitseliidus 60 täiendavat tegevväelase ametikohta;
b) varustame kõiki Kaitseliidu võitlevaid üksusi kaitseväega samal tasemel;
c) kaotame bürokraatlikud takistused Kaitseliidu omavahendite kasutamiseks;
d) kaotame bürokraatlikud takistused vabatahtlikele pealikele nende allüksuste tegevuse planeerimisel ja elluviimisel.
Taastame sõjaväestatud piirivalve eraldi ametina koos kriisi- ja sõjaaja ülesannete määratlemise ning nende täitmiseks vajalike reservüksuste loomise ja varustuse hankimisega.
Selleks vajalikke kulusid, nagu ka laiapõhjalise riigikaitse ülesehitamiseks vajalikke kulusid tervikuna, ei kaeta kaitse-eelarvest, vaid konkreetsete ülesannete eest vastutavate ministeeriumite eelarvetest.
Koostame kuni 2040. aastani ulatuva laiapõhjalise riigikaitse arenguvisiooni ning sellest lähtuva laiapõhjalise riigikaitse arengukava kuni aastani 2030, milles määrateletaks kõigi ministeeriumite, riigiasutuste ja kohalike omavalituste ülesanded vähemalt elanikkonna kaitse põhivaldkodades (toidu-, vee-, ja kütusevarud, elektrienergia, meditsiin, varjendid, teavitamine, evakuatsioon võimalikest lahingutegevuse piirkondadest, õiguskorra ning küberturvalisuse tagamine).
Kohustame kinnisvaraarendajaid ehitama varjendeid enam kui 1100 m2 suuruse pinnaga uusehitistesse ning korraldame nende korrastamist ja rajamist olemasolevatesse hoonetesse.
Viime riigikaitseõpetuse igasse gümnaasiumisse ja kutseõppeasutusse.
Toetame kodumaise kaitsetööstuse arengut, muuhulgas: a) muudame riigikaitseseadust sätestades, et kaitsetööstus on osa Eesti riigi sõjalisest riigikaitsest;
b) loome ülikoolide, kaitsetööstuse ettevõtete ning kaitse- ja siseministeeriumi koostöös kaitsetööstuse arendustegevusele suunatud koostööplatvormi;
c) loome Eesti kaitsetööstuse ettevõtete omakapitali toetusmeetme kasvufaasis olevatele kaitsetööstuse ettevõtetele;
d) tõstame valimisperioodi lõpuks kaitsetööstuse teaduse- ja arendustegevuse finantseerimise osakaalu 1%ni kaitse-eelarvest, eesmärgiga tõsta see järgmise valitsemisperioodi lõpuks NATO ja Euroopa Liidu soovitatud 2% tasemele;
e) toetame Eesti kaitsetööstuse ettevõtete eksporti välisturgudele.
Sõjalise valmisoleku tõstmiseks anname reservväelastele isikliku varustuse kodusele hoiule.
