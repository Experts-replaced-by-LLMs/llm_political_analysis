UVOD
Odgovornost HSS-a za daljnji razvoj Hrvatske, neposredno pred nadolazeće izbore zastupnika u Hrvatski sabor, nije ništa manja nego 2000. godine, kada smo odlučili stati na stranu hrvatske demokratske alternative, a protiv autoritarnog modela hrvatskog društva koji je prijetio da postane do kraja dominantan.
To nije bila laka odluka, jer je HSS time nužno morao pristati da rješenje za hrvatsku budućnost traži zajedno i s nekim partnerima čija ideologija nije nimalo bliska programu stranke.
Pristali smo na taj kompromis svjesni da to činimo u ime najviših nacionalnih ciljeva i općeg dobra.
Sada se vidi da nismo pogriješili!
Iako korjenite promjene hrvatskog društva zbog realnog odnosa snaga nisu bile moguće, HSS je uspio učiniti mnogo toga pozitivnog, ne samo u političkoj, već i u gospodarsko-socijalnoj sferi.
Posebno se to odnosi na posljednje dvije godine, kada je došlo do jačanja demokratskih institucija civilnog društva i ljudskih prava,
te intenzivnijeg gospodarskog razvoja i rasta, uz smanjenje nezaposlenosti.
Ipak je ostao gorak okus mnogo toga što nije učinjeno, a moglo se učiniti, osobito u sferi gospodarstva (novi koncept privatizacije, reforma poljoprivrede, obrt, malo i srednje poduzetništvo, itd.).
Sada je jasno da je naša stvarnost još uvijek opterećena nasljeđem prošlosti lijevog i desnog totalitarizma, koje bitno otežava stvaranje koncepta integralnog nacionalnog gospodarstva u zadanim uvjetima, kao jedinog pravog odgovora na sve izazove suvremenog razvoja.
To su i glavni razlozi da još i danas, unatoč znatnim naporima, u hrvatskom društvu postoji visoka nezaposlenost,
sve veća unutarnja i vanjska zaduženost,
izvozna stagnacija,
zapostavljena znanost i istraživanja itd.
HSS ne želi sudjelovati u političkim obmanama i lažnim obećanjima, jer zna da jedino istina na temeljima kršćanske tradicije i nauka braće Radić može biti pravi putokaz i ohrabrenje da zajedno sa svim građanima pokušamo utrti put novoj kvaliteti življenja, prihvaćajući izazove 21. stoljeća.
HSS želi izgrađivati Hrvatsku kao zemlju demokracije, zemlju miroljubivosti i solidarnosti.
Zato HSS izlazi na predstojeće izbore samostalno, predlažući građanima svoju viziju neposredne hrvatske budućnosti kroz «Projekt razvoja Hrvatske».
U njemu su osmišljeni glavni pravci razvoja Hrvatske u idućem razdoblju, koji bi s jedne strane omogućili RH uspješnu prilagodbu u integracijskim procesima i pripremi za članstvo u EU,
a s druge strane ostvarivanjem ovakvog gospodarskog razvoja viših stopa temeljenog na zapošljavanju, kao i sustavnom, efikasnom prevladavanju postojećih zapreka primjenom znanja i znanstvenih istraživanja, Hrvatska bi se neminovno svrstala u red gospodarski privlačnih i konkurentnih zemalja.
«Projekt razvoja Hrvatske u središte stavlja obitelj, obitelj kao obiteljsko poduzetništvo i obiteljsko gospodarstvo, ali obitelj kao nositelja tradicionalnih vrijednosti.
Istovremeno programom se ne zaobilazi odgovornost prema braniteljima i umirovljenicima.
Ovako osmišljeni «Projekt razvoja Hrvatske» sadržava zasebne, ali međusobno ovisne cjeline, od kojih je, po prirodi stvari, dominantan dio u konceptu cjelovitog gospodarskog programa, tako da se obrađuju slijedeća poglavlja: KONCEPT GOSPODARSKOG PROGRAMA RH OTKLANJANJE POSTOJEĆIH KOČNICA SUSTAVAZNANJE I ODGOJ KAO TEMELJ RAZVOJA RH I KULTURANACIONALNA, DEMOGRAFSKA, SOCIJALNA POLITIKA, ZDRAVSTVO
KONCEPT GOSPODARSKOG RAZVOJA REPUBLIKE HRVATSKE
Načela programa
Gospodarski program HSS-a utemeljen je na načelima političke doktrine braće Radić i stvaranju društva znanja, informacijskog društva 21. stoljeća i nove ekonomije.
Riječ je o načelima koja povezuju ideje:•narodnog jedinstva (seljačka sloga), u smislu težnje k općoj nacionalnoj jednodušnosti prema bitnim pitanjima naroda i države
•društvene pravde, kao izraza jednakosti i slobode, te jamstva ravnopravnosti i civilizacijskih postignuća
•nacionalnog suvereniteta
Prosudba polaznog stanja
Hrvatsko se društvo još uvijek nalazi na razini niske razvijenosti (4.600 USD po stanovniku), dok istodobno prolazi fazu tranzicije.
Gospodarski je rast u nekoliko posljednjih godina, mjereno u europskim razmjerima, relativno visok i ostvaruje se u uvjetima izrazite stabilnosti.
Međutim, s obzirom na probleme, ali i mogućnosti gospodarstva i društva, njegova je dinamika nezadovoljavajuća.
Dva ozbiljna dugoročna problema prijete uz to i rastu stabilnosti.
S jedne se strane radi o izrazito visokom opsegu nezaposlenosti (23% aktivnog stanovništva),
a s druge o prijetećem vanjskom i unutarnjem dugu (20 mlrd USD i 13 mlrd USD).
Njihovi su uzroci vezani uz strukturni raskorak uspostavljen između proizvodnje i uslužne sfere gospodarstva, do kojeg je došlo uslijed zaostajanja, pa i propadanja proizvodnje.
To se zaostajanje (propadanje) javilo kao posljedica kumuliranog i međusobno poticanog utjecaja programa Stabilizacije, koji je predugo u rigidnoj uporabi i koji je prednost dao stabilizaciji nad razvojem, ali i kao posljedica koncepta privatizacije, koji je u procesu restrukturacije dao prednost portfeljnom pozicioniranju (vlasništvo) nad dokapitalizacijom i investiranjem.
Naravno, jednim je dijelom to i posljedica rata, te gubitka «mekih» tržišta i s njima povezanog pada proizvodnje u industriji i poljoprivredi (stočarstvo), ali i snažne migracije stanovništva prema gradovima, pa čak i opasne depopulacije pojedinih prostora zemlje.
Trend strukturnog nesklada u posljednje vrijeme produbljuju, neovisno o njihovom doprinosu gospodarskom rastu, investicije u infrastrukturu – cestovnu, trgovinsku i stambenu.
Istodobno, investicije u proizvodnu sferu relativno se osjetno smanjuju.
Također, strukturni nesklad u posljednje dvije godine dodatno potiče i financijski sustav, budući da se sve više sredstava, osobito iz inozemnih izvora, plasira u potrošnju uvoznog sadržaja.
Uz navedeno, razloge strukturnih disproporcija treba tražiti i u potpunom nedostatku regionalne razvojne politike, ponajviše uzrokovane niskim samoupravnim kompetencijama, kao i tomu neodgovarajućim rješenjima.
Paralelno s navedenim procesima, a kao posljedica dugoročno izraženih negativnih demografskih trendova, ratnih gubitaka i previranja, ali i gospodarskog zaostajanja i neusklađenosti, društvo sve više opterećuje demografska retencija (depopulacija).
Njen pogubni silazni trend prijeti brzim gomilanjem vitalnih, socijalnih i opterećenih društvenih tegoba i troškova, te opterećenjima tzv. staračkog društva.
Na području uporabe gospodarskog sustava primjenom programa Stabilizacije, a potom i brojnim reformama na pojedinim područjima sustava, te programom privatizacije provodi se rigidna neoliberalna, a ponegdje i ultraliberalna doktrina, koja zaoštrava pitanje strukturne neusklađenosti gospodarstva, inozemnog duga i nezaposlenosti.
U takvim materijalnim i sustavnim okolnostima energija društva je, umjesto razvojno, usmjerena reformistički, dok je odgovornost zamijenjena samoreklamom i uskim interesima.
Gospodarski program za buduće mandatno razdoblje (prospek) polazi od rasta zaposlenosti, kao jedinstvenog političko-ekonomskog cilja.
Usvajanjem tog cilja razrješuju se strategijska i ostala gospodarska i društvena ograničenja, te se otvaraju mogućnosti za stabilan i dugoročan gospodarski napredak.
Izborom rasta zaposlenosti, kao jednog od najvažnijih ciljeva, se istodobno određuje optimum gospodarskog rasta, budući da se on javlja kao rezultanta povećanja radne snage i povećanja efikasnosti.
Naime, kako je efikasnost globalno zadana (strojevi, organizacija), gospodarski rast određuje zaposlenost.
Sukladno tomu, zapošljavanje od 2,5% godišnje rezultiralo bi gospodarskim rastom od 7 do 8% godišnje, u sljedećem četverogodišnjem razdoblju.
Stoga će cilj zapošljavanja biti sadržan u nužnosti potpunog zapošljavanja nove, za rad pristigle, generacije stanovništva, te dijela nezaposlenog stanovništva starije i srednje generacije, a sam će proces biti ravnomjerno potican u svim regijama.
Postavljanjem cilja zaposlenosti hijerarhijski ispred cilja rasta, isključuje se mogućnost jednostrano postavljenog rasta temeljenog na efikasnosti, «rezanju troškova» i nezaposlenosti, kako je on formiran danas.
Istodobno se na taj način zaposlenost od neutralnog (rezidual) elementa sustava pretvara u njegovog odlučujućeg činitelja.
Određenje prema rastu temeljenom na zaposlenosti razrješava čvorno ograničenje gospodarskog trenutka – nezaposlenost, budući da se iz globalnog rasta postavljenog na ovaj način izvode svi odnosi proizvodnje, potrošnje, proračuna i platne bilance.
Zapošljavanje kao jedinstveni prioritetni cilj razrješava nesklad između proizvodnje i potrošnje, jer se jedino proizvodnjom temeljenom na zapošljavanju povećava domaća ponuda i smanjuje uvoz, što pridonosi uravnoteženju robne bilance.
Isticanjem zapošljavanja kao prioritetnog i izdvojenog cilja, zaustavlja se trend pogubne privatizacije temeljene na otpuštanju radne snage.
Zaposlenost, dakle, postaje početno načelo privatizacije.
Zaposlenost u današnjem gospodarskom i društvenom trenutku pruža perspektivno najvjerodostojnije jamstvo zaustavljanju negativnih demografskih trendova, s obzirom na činjenicu da rješava pitanje egzistencije mlade generacije.
Zapošljavanje kao integrirani gospodarski cilj omogućuje najjednostavniji i najkvalitetniji sustav kontrole, provedbe i realizacije zacrtane gospodarske politike, budući da ima vidljivo mjerljive ciljeve.
Također, taj sustav omogućuje nominiranje odgovornosti triju čvornih nositelja sustava; poduzetnika, sindikata i države, koji postaju odgovorni za taj cjeloviti proces pred biračkim tijelom.
Gospodarska politika
Nova gospodarska politika moguća je jedino primjenom radikalno novog programa.
Sva prethodno opisana ograničenja, valja upozoriti, zaoštravaju se i razumljivo produbljuju u uvjetima primjene Stabilizacijskog programa i aktualnog programa privatizacije.
Vrhunac blokade te politike (neoliberalni obrazac) dosegnut je na makroekonomskoj razini u sukobu rasta i platno-bilančnog deficita, a u strukturi gospodarstva i društva, u srazu privatizacijskog stampeda i stope nezaposlenosti.
Razinu gospodarskog rasta, u uvjetima politike u primjeni, moguće je održati jedino povećavanjem platnog deficita i inozemnog duga, što je pak nemoguće nastaviti zbog ugrožavanja vanjske likvidnosti, a time i stabilnosti gospodarstva i društva.
Obaranje vanjskog duga, s druge strane, također je nemoguće, zbog opasnosti pada stope rasta i njenih pogubnih posljedica, posebice onih koje se odnose na zaposlenost i stabilnost sustava.
U aktualnim uvjetima Hrvatskoj je potreban i gospodarski rast i gospodarska stabilnost, što gospodarska politika u primjeni, evidentno je, nije u stanju ostvariti.
Stoga je zamjena neoliberalnog obrasca integralnim imperativ gospodarskih potreba zemlje danas.
Taj postupak polazi najprije od bitno nove interpretacije tržišta, koja nacionalno tržište u cijelosti predstavlja partnerom globalnog tržišta, a ne tek njegove segmente i pojedinačne tvrtke, kako je to kod nas shvaćeno.
Takva interpretacija polazi od svjetske cijene kao središnjeg kriterija, s tim što tržišne vrijednosti korigira sustavnim i razvojnim uvjetima i programima.
Riječju, ona koristi sustave nadgradnje i zaštite na strateškim pravcima, ali cjelinu sustava podređuje svjetskoj konkurenciji.
Također, taj sustav ugrađuje punu konkurenciju na domaćem tržištu, polazeći od potreba demonopolizacije domaćeg tržišta (stupanj monopola na domaćem je tržištu iznimno visok i premašuje razinu monopola s početka devedesetih godina; HT, automobili, hrana i piće, financije i dr.).
Uz to, integralno je tržište jedino u stanju otkloniti gospodarsku i sustavnu dezintegraciju izraženu u padu vertikalne povezanosti gospodarstva (turizam – poljoprivreda, prehrambena industrija – poljoprivreda, brodogradnja – metalna industrija, drvna industrija – šumarstvo, realni – financijski sektor, i drugo).
Integralni gospodarski obrazac ističe gospodarsku restrukturaciju kao temeljni cilj tranzicije, s time što njen pravac izjednačava sa zahtjevom za dokapitalizacijom i novim investicijama, umjesto portfeljnog pozicioniranja, odnosno vlasničkog poigravanja, što je danas slučaj.
U tom pogledu strategija restrukturacije postavlja kriterije u odnosima između akvizacija i fuzija s jedne strane, i novih investicija s druge strane.
Taj odnos bitno je također određen kriterijem zaposlenosti, koji uz prethodno opisane tržišne reference ima ovdje istaknuto mjesto.
Isto tako, integralni obrazac daje prednost ulaganjima u proizvodnju u odnosu na ulaganje u usluge.
Integralni gospodarski obrazac bitno mijenja postojeću funkciju tržišta kapitala, koje je danas autonomno generirano i nije funkcionalno povezano s potrebama gospodarstva, već pretežito slijedi inozemne interese.
Demonopolizacija tog tržišta – vraćanjem funkcija Središnjoj banci, kao državnom agentu i financijeru, ali i formiranjem specijalističkih bankovnih institucija (Agrarna banka, Banka za poduzetništvo, Obrtnička banka, Brodograđevna i industrijska banka, i dr.) – radikalno ukida postojeće financijske monopole sadržane u kriteriju financiranja potrošnje iz uvoza i visokoj kamatnoj marži.
Integralni gospodarski obrazac uključuje radikalno smanjenje opsega sivog tržišta, ali ne represijom, već motivacijom i razvojem.
Koncentracija sredstava države, strukturne neusklađenosti, te tržišni i financijski monopoli su onemogućili razvoj lokalne samouprave, pa je iz tog razloga i ovdje nužan bitan zaokret, koliko u jačanju utjecaja na razvoj, toliko i u većoj financijskoj slobodi, ali i odgovornosti.
Institucionalni okvir
Potpuna autonomija pojedinih sustavnih instrumenata, pa i cjelovitih sustava, u uvjetima neoliberalnog obrasca, koji je kod nas u primjeni, bitno je reducirala institucionalni utjecaj na gospodarski sustav u cjelini.
Stvoreno je uvjerenje, nametnuta teza i postavljena organizacijska struktura koja isključuje nacionalni gospodarski interes kao vjerodostojni motiv.
Integralni obrazac reafirmira sustavne mogućnosti institucionalnog sektora, postavljajući ih u službu nacionalnog interesa.
U poreznom se sustavu (porezi i doprinosi), koji je danas isključivo linearan i postavljen kao tehnički regulator odnosa između proizvodnje i potrošnje (PDV), uz manje korekcije (porez na dobit i dohodak), isključuje bilo kakav utjecaj na platnu bilancu, zapošljavanje i razvoj.
Integralnim gospodarskim obrascem vraćaju se ti izgubljeni utjecaji.
Promjenama u relacijama između PDV-a i trošarina, a u korist drugog od dva oblika, stvaraju se uvjeti za aktivnu zaštitu domaće proizvodnje na strateškim sektorima.
Uz to se ukida postojeća porezna neutralnost glede razvoja, te se dograđuje dinamičkim poreznim korekcijama, vezanim uz razinu proizvodnje (dinamika), izabrane prioritete, te dinamiku zapošljavanja (uvode se degresivni i progresivni porezi).
Na taj način porezni se sustav čvrsto veže uz ciljeve razvojne politike, politiku platne bilance i politiku zapošljavanja.
Uz rečeno, predviđa se i uvođenje poreza na kapitalsku dobit kod kratkoročnih transakcija, polazeći od kriterija svjetske cijene novca, te institucionaliziranje specijalističkih banaka i mehanizama, kao konkurentnih subjekata sustava.
U sustavu državnog partnerstva, koje se reafirmira, predviđa se aktivna uloga države, poglavito na području restrukturacije.
Na taj bi način država, prvo svojim intervencijama (ulaganja, kreditiranja i jamstva), a onda privatizacijom, razvijala cijeli proces, rukovodeći se primarno potrebama razvoja i zapošljavanja.
Odgovornost države naglašava se na području strateškog razvoja, geopolitičkih referenci, teritorijalnog uređenja, regionalnog razvoja i ekologije.
Bitno je naglasiti da se njen instrumentarij djelovanja izravno ostvaruje preko specijaliziranih banaka i institucija (financijski sustav), a posredno preko poreznog sustava i sustava intervencija.
Posebni oblik državnog utjecaja ostvaruje se jačanjem lokalne samouprave, poglavito u razvojnoj politici i politici zapošljavanja, što je do sada bilo potpuno zanemareno.
Predviđenim promjenama u poreznom sustavu i sustavu državnih intervencija, uz punu funkciju ostalih institucionalnih sustava, i financijski sustav dobiva aktivno mjesto i ulogu.
Naime tek tada, za razliku od sadašnjeg financijskog monopola, intervencije Središnje banke mogu biti efikasne, budući da dolazi do konkurencije u ponudi novca, a Središnja banka dolazi u poziciju aktivnog poticanja proizvodnje i izvoza.
Također, uz to se predviđa i promjena uloge Središnje banke, kojoj se dozvoljava financiranje države.
Monetarni suverenitet s nacionalnom valutom kunom ostaje u primjeni, budući da je na taj način i gospodarski suverenitet u cijelosti zajamčen.
Nastavak privatizacije će se odvijati prema programu koji je HSS predstavio javnosti prošle godine.
Gospodarski program temelji se na obrtu, malom i srednjem poduzetništvu, poljoprivredi i turizmu, te reindustrijalizaciji, oslanjajući se na zaštiti okoliša i održivog razvoja.
U obrtu, malom i srednjem poduzetništvu HSS će poticati obiteljsko poduzetništvo koje u poljoprivredi afirmira obiteljsko gospodarstvo.
EKONOMSKE POLITIKE HSS-a
Fiskalna politika
HSS će provoditi fiskalnu politiku koja bi u srednjem roku rezultirala uravnoteženjem redovitih proračunskih prihoda i rashoda, te bitnu promjenu strukture proračuna središnje države, i to putem:
•snižavanja učešća poreza na potrošnju (PDV) i dobit,
te povećanja učešća posebnih poreza (trošarina) i poreza na pokretnu i nepokretnu imovinu
•povećanja investicijske potrošnje središnje države i potrošnje koja je u funkciji dugoročno održivog rasta i razvoja,
te snižavanja učešća opće potrošnje («proračunska štednja»)
Porezna politika
Na temelju svog globalnog makroekonomskog koncepta HSS će se zauzimati za:•opću relaksaciju poreznog sustava, odnosno stvaranje uvjeta za proaktivne porezne politike kojima se stimulira investicijska potrošnja i osobna potrošnja domaćeg porijekla
•promjene u sustavu PDV-a u pravcu uvođenja diferenciranih poreznih stopa, a s ciljem poticanja potrošnje roba domaće prerađivačke industrije
•daljnje snižavanje poreza na dobit
•porezne relaksacije u području poreza na dohodak s ciljem stimuliranja privatnih ulaganja, te ograničavanja sive ekonomije
•podizanje stopa posebnih poreza na «luksuzne» robe, te automobile viših klasa, cigarete, pivo, bezalkoholna pića, kavu, potrošnju u lokalima i vodu, odnosno ujednačavanje ovih poreza s razinom poreznog opterećenja na te robe u EU
•podizanje razine poreza na automobile više srednje i visoke klase, te luksuznih plovila, odnosno njihovo ujednačavanje sa sličnim porezima u najbližim zemljama EU
•uvođenje «ad valorem» poreza na nepokretnu imovinu koja ne služi za osobne i gospodarske svrhe, te nepokretnu imovinu koja se nabavlja u špekulativne svrhe
•uvođenje poreza na tzv. kapitalne dobitke («capital gain») i kamatne prihode za štedne uloge iznad visine osiguranih štednih uloga
Industrijska politika
HSS će provoditi ekonomsku politiku koja će u svojoj cjelini snažnije poticati domaća i inozemna ulaganja, te ulaganja u sektoru usluga namijenjenih izvozu, u cilju ostvarivanja preduvjeta održivog i ekološki uravnoteženog gospodarskog rasta, odnosno reindustrijalizacije hrvatske ekonomije.
U okviru svojih industrijskih politika HSS će poticati ulaganja u visoke tehnologije i proizvodne kapacitete za proizvodnju tzv. proizvoda više dodane vrijednosti.
Regionalna politika
U okviru svoje makroekonomske politike HSS će provoditi ravnomjerniji regionalni razvoj koji će se ostvarivati diferenciranim regionalnim poreznim olakšicama i politikama, te posebnim politikama prema razvoju otoka.
Monetarna politika
Monetarna politika HSS-a bit će u funkciji osnovnih makroekonomskih ciljeva rasta i zapošljavanja.
OBRT, MALO I SREDNJE PODUZETNIŠTVO
Područje poticanja razvoja malog gospodarstva uređeno je Zakonom o poticanju razvoja malog gospodarstva, Zakonom o obrtu, Zakonom o zadrugama i dijelom Zakonom o trgovačkim društvima.
Donošenjem ovih zakona, odnosno njihovim izmjenama i dopunama, stvoreni su samo osnovni pravni temelji za njegov razvoj, tj. smanjene su prepreke i pojednostavljeni uvjeti za osnivanje novih obrta i zadruga.
Ovaj sektor gospodarstva, koji nije određen granom djelatnosti, posebno se izdvaja i potiče zbog njegova značaja i udjela u cjelokupnom gospodarstvu.
Malo gospodarstvo najbrojniji je dio gospodarstva, jer obuhvaća više od 99% ukupnog broja gospodarskih subjekata, a zapošljava oko 67% ukupno zaposlenih u gospodarstvu.
Procjenjuje se da s oko 50% sudjeluje u BDP-u, a iznenađuju i posljednji podaci prema kojima s više od 45% sudjeluje u izvozu RH.
Osnovni cilj poticanja malog gospodarstva je stvoriti okruženje koje će povoljno djelovati na nastanak novih i razvoj već postojećih subjekata malog gospodarstva.
Pozitivno okruženje u sprezi s oživljenom privatnom inicijativom dovest će i do ostvarenja ostalih ciljeva, a to su povećanje zapošljavanja, povećanje izvoza i prilagodba svjetskom tržištu, povećanje učinkovitosti, kvalitete i konkurentnosti, te veća primjena i razvoj suvremenih tehnologija i inovacija.
Mjere kojima se zadani ciljevi ostvaruju svrstani su u nekoliko grupa, ovisno o tome kojoj su ciljnoj grupi namijenjene, odnosno na koje područje uočenih prepreka razvoju poduzetništva djeluju.
Institucijska potpora obuhvaća različite oblike poticajnih institucija.
Poduzetničke zone osiguravaju kvalitetno komunalno opremljen prostor za izgradnju primjerenih poslovnih prostora uz prihvatljive uvjete.
Poduzetnički inkubatori posebnu podršku pružaju poduzetnicima početnicima, i to kroz stručni servis i poslovni prostor, a omogućuju i iskorištavanje postojećih ili zapuštenih prostora.
Poduzetnički centri lokalnoj zajednici omogućuju veći utjecaj na osmišljavanje gospodarskog razvoja svog područja, jer djeluju kao stručna i tehnička služba lokalne vlasti i neposredna veza sa samim poduzetnicima, pružajući im različite usluge i pribavljajući informacije o njihovim konkretnim potrebama.
Tehnološki razvoj za cilj ima unapređenje konkurentnosti kroz unapređenje sustava kvalitete, tj. kroz primjenu prihvaćenih međunarodnih normi.
Poseban doprinos konkurentnosti sastoji se u stvaranju tzv. «hrvatskog proizvoda», u čijoj se osnovi nalaze inovativna rješenja za nove proizvode ili usluge, kao i primjena istraživanja i njihovih rezultata za stvaranje novih proizvoda, odnosno primjena nove i suvremene tehnologije.
Povezivanje poduzetnika obuhvaća nekoliko segmenata.
Prvenstveno se naglasak stavlja na uspostavu čvršćih međusobnih veza poduzetnika, koji proizvode iste ili srodne proizvode, radi uspostave clustera i zajedničkog nastupa na tržištu, a zatim i radi povezivanja poduzetnika s pojedinog područja u svrhu korištenja komplementarnih prednosti tog područja sadržanih u prirodnim resursima i u ljudskom kapitalu.
Nadalje, uključivanje u jedinstveni sustav informacija malog gospodarstva pospješit će razmjenu informacija i omogućiti bolje međusobno povezivanje.
Nije zanemarivo niti poticanje nastupa na sajmovima koji poduzetnicima daju priliku da se predstave, uspostave kontakte i sklope poslove, te prikupe dragocjene informacije.
Jedna od prepreka razvoju poduzetništva je svakako i nedostatak znanja i vještina.
Stoga će se provoditi nekoliko vrsta izobrazbe.
Temelj poduzetničkog obrazovanja bit će uključen u redovni školski sustav, i to kroz program obrazovanja za obrtnička zanimanja, te dodatne programe obrazovanja o poduzetništvu i za poduzetništvo u osnovnim i srednjim školama.
Financijska podrška razvoju malog gospodarstva ostvarivat će se kombinacijom povoljnih kredita i bespovratnih sredstava za točno određene namjene.
Krediti uz povoljne uvjete osigurat će se za posebno određene ciljne grupe poduzetnika i to: poduzetnike početnike, izvoznike, poduzetnike u turizmu i poljoprivredi, te posebno za kreditiranje primjene i razvoja novih tehnologija.
Posredno se kreditnim sredstvima za lokalnu samoupravu dodatno pomaže razvoj poduzetničkih zona i ubrzava njihova uspostava.
Kroz srednjoročno razdoblje, uz kredite i bespovratna sredstva, uspostavit će se poticajni sustav za stvaranje i funkcioniranje različitih oblika investicijskih fondova.
Posebnu pažnju posvetit će se nekretninama koje su u vlasništvu države i ne koriste se, a mogle bi se privesti gospodarskoj svrsi za uspostavu inkubatora ili poduzetničkih zona.
Naglasak u razvoju obrta bit će na unapređenju obrazovanja, tj. rada strukovnih škola i obrtničkih radionica, te poticanju tradicije u obrtništvu.
Također posebni poticaji osiguravaju se za sektor zadrugarstva, koje je sve do nedavno bilo znatno zanemareno, a iskazuje izrazito velike potencijale za razvoj, posebice ruralnog područja.
Treba poticati proizvodno i uslužno zadrugarstvo, vodeći računa i o razvoju učeničkog zadrugarstva, te novih oblika zadrugarstva na području RH kao što je komunalno ili potrošačko zadrugarstvo.
Pojedinim ciljnim grupama, poput žena i mladih, odnosno poduzetnika na područjima posebne državne skrbi, nastavlja se osiguravanje dodatnih povoljnih uvjeta za sve oblike standardnih poticajnih mjera.
Ovakav sustav poticaja malom gospodarstvu omogućuje ostvarenje daljnjeg rasta i razvoja, odnosno povećanje broja subjekata, te ono što je još značajnije, povećanje zaposlenosti, učinkovitosti i konkurentnosti.
Za ostvarenje zacrtanog cilja (stvaranja povoljnog okruženja) potrebno je i ispunjenje nužnih preduvjeta koji su sastavni dio ovog programa, a odnose se na:•stvaranje adekvatnog zakonodavnog okruženja, sukladno regulativi EU-a
•opredjeljenje za razvoj od državne do lokalne razine i aktivno sudjelovanje u provedbi mjera
•usklađeno djelovanje državnih tijela, lokalne samouprave i institucija podrške poduzetništvu
•stvaranje povoljnijih financijskih uvjeta za poduzetništvo, uz stimulativni porezni sustav, efikasniju pravnu zaštitu i smanjenje administrativnih prepreka
•osiguranje većih financijskih sredstava u državnom proračunu, proračunima lokalne samouprave, te iz drugih izvora
POLJOPRIVREDA – PROGRAM RAZVITKA SELA I POLJOPRIVREDE
U resursu poljoprivrede odgovarajući na tri ključna pitanja Hrvatska će iskoristiti svoju šansu za iskorištenjem neupitnih i raznolikih potencijala koje ima u poljoprivredi.
Prvo od tih pitanja je na koji način neutralizirati sve veću izloženost domaćih proizvođača i tržišta poljoprivredno-prehrambenih proizvoda međunarodnoj konkurenciji, kako u pogledu cijena, tako i u pogledu standarda koji se tiču kakvoće i zdravstvene ispravnosti hrane.
Osim toga, postavlja se pitanje kako udovoljiti ograničenjima Svjetske trgovačke organizacije vezanim uz državne potpore i carinsku zaštitu u poljoprivredi.
I naposljetku, što učiniti da bi se u poljoprivredi maksimalno iskoristile mogućnosti i ispunile obveze koje proizlaze iz procesa stabilizacije i pridruživanja Europskoj uniji, kako bi što spremnije dočekali buduće članstvo u EU.
Hrvatska seljačka stranka je i u poljoprivredi spremna nastaviti sa započetim korijenitim reformama, koje će dovoditi do ubrzanog jačanja konkurentnosti najvitalnijih struktura – komercijalnih gospodarstava – ali uz istodobnu provedbu posebno oblikovanih mjera potpore za relativno brojnu skupinu najugroženijih – malih, a posebice seljačkih gospodarstava.
Reformama u poljoprivredi HSS jača ulogu seljačkih gospodarstva, sela i čuva kulturne tradicije i provodi odgovornu nacionalnu, socijalnu i demografsku politiku.
Snažno podupiremo europski koncept višeznačne uloge poljoprivrede u održivom razvitku ruralnih prostora, ali i gospodarstva općenito.
U tom konceptu, baš kao i u većem dijelu zapadne Europe, svoje će mjesto nalaziti i brojna mješovita gospodarstva u kojima poljoprivreda neće biti nužno pretežiti izvor dohotka.
Isto tako, potrebno je jače povezivanje poljoprivrede i ostalih grana gospodarstva, osobito prehrambene industrije i turizma.
Utjecaj poljoprivrede na socijalnu dimenziju društva, zdravlje ljudi, okoliš, prirodu i očuvanje tradicije nemjerljiv je.
Temeljne zadaće Programa razvoja Hrvatske u poljoprivredi su:•osigurati što bezbolniju prilagodbu poljoprivrednih gospodarstava kretanjima cijena poljoprivredno-prehrambenih proizvoda na međunarodnom tržištu
•ublažiti negativne posljedice liberalizacije trgovine u skladu s pravilima Svjetske trgovačke organizacije i preuzetim hrvatskim obvezama
•povećati konkurentnost domaće proizvodnje unapređenjem strukture gospodarstva, prije svega okrupnjavanjem i kapitalnim ulaganjima u obiteljska gospodarstva, te poticanjem njihova poslovnog povezivanja
•dovršiti započeti proces privatizacije državnog poljoprivrednog zemljišta polazeći od izvornih interesa lokalnih sredina i ključnog mjesta što će ga imati obiteljska poljoprivredna gospodarstva
•omogućiti postupnu prilagodbu sustava poreza na dodanu vrijednost za hranu smanjenjem poreznih stopa u skladu s užim i širim europskim okruženjem
•osigurati primjerenu razinu proračunskih potpora u poljoprivredi u skladu s razmjernim udjelom potpora u zemljama Europske unije
•osigurati što kvalitetniju pripremu za korištenje mehanizama za korištenje predpristupne pomoći i pripremu za prilagodbu pravnoj stečevini Europske unije, posebice u dijelu korištenja sredstava strukturnih fondova za provedbu mjera ruralnog razvitka
•osigurati postupnu prilagodbu i prijelazna razdoblja nužnim reformskim promjenama poljoprivredne politike definiranjem različitih programa za velike i male poljoprivredne proizvođače, odnosno komercijalna i nekomercijalna gospodarstva, kojima se pomaže održanje primjerene razine dohotka od poljoprivrede
•zaštititi potrošača u pogledu sigurnosti opskrbe, kakvoće, raznovrsnosti i zdravstvene ispravnosti hrane uspostavom sustava «od polja pa do stola», koji produbljuje povjerenje hrvatskih proizvođača i potrošača
•promicati etičnost poljoprivredne proizvodnje, uz najvišu dozvoljenu zaštitu domaćeg tržišta kada je riječ o proizvodima temeljenim na genetskim modifikacijama
•osigurati razvoj fizičke i socijalne infrastrukture na selu kao nužne pretpostavke za ostanak mladih na selu i razvoj obiteljskih gospodarstava
•reafirmacija zadrugarstva
•brinuti za zaštitu okoliša i prirode promicanjem održive poljoprivrede, posebice ekološke proizvodnje
•promicati očuvanje tradicijskih vrijednosti sela
•uvažavati regionalne različitosti i posebno skrbiti o područjima s težim uvjetima gospodarenja – otoci, područja od posebne državne skrbi i brdsko-planinska područja
•poticati suradnju tijela državne uprave, područne i lokalne samouprave, ustanova u poljoprivredi, obrazovnih i istraživačkih institucija, nevladinih organizacija i lokalne zajednice, a radi kvalitetnije provedbe mjera politike razvitka poljoprivrede i sela
•promovirati obrazovanje kao ključ uspjeha svih sudionika u poljoprivredi, od poljoprivrednih proizvođača do potrošača
•temeljem Nacionalnog programa proizvodnje i potrošnje ribe u RH, provodit će se promjene i reforme
•HSS će također u slijedećem razdoblju nastaviti započete reforme u šumarstvu temeljem usvojene dugoročne strategije.
Ekološka proizvodnja hrane
Važnost održivog razvitka u poljoprivredi je velika, osobito u segmentu razvoja ekološke poljoprivrede.
Programski cilj ovakvog projekta je povećanje ruralnih prihoda i sigurnosti hrane kroz raznoliku proizvodnju i marketing visokovrijednih i visokokvalitetnih proizvoda dobivenih ekološkim proizvodnim metodama.
U paketu zakona za reformu poljoprivrede nalazi se i Zakon o ekološkoj proizvodnji poljoprivrednih i prehrambenih proizvoda, a svi potrebni instrumenti za njegovu provedbu su osigurani.
U 2000. godini smo imali 12 ha ekološke proizvodnje, a danas ta površina iznosi 1500 ha.
Iako se značaj ekološke proizvodnje ne može opravdati površinama koje ona zauzima, neporeciva je činjenica da ovaj sustav održivog gospodarenja pruža iznimne mogućnosti, kao što su ekonomska dobit proizvođača, povoljan utjecaj na okoliš, te dobrobit potrošača.
Po prvi put u Hrvatskoj su donesene mjere potpore ekološkoj poljoprivredi među najvišima u Europi.
Zalaganja Hrvatske seljačke stranke, njeni stavovi, ciljevi i mjere u tom pravcu poklapaju se sa smjernicama Europske unije, gdje je tendencija da financijske potpore potaknu i održe sustave proizvodnje koji skrbe o zaštiti prirodnog i kulturnog okoliša.
S proizvodom koji je tržišno konkurentan ekološka poljoprivreda promiče tradicionalne vrijednosti uobličene i kroz socijalnu pravdu i poštenu trgovinu, što bi, kao oblike ljudske solidarnosti, svakako trebalo pozdraviti.
Rast turističke djelatnosti, koja se svojim najvećim dijelom temelji na prirodnim ljepotama zemlje, znači i veći broj turista koji su informirani i koji traže ekološke i tipične nacionalne proizvode.
HRVATSKI TURIZAM I ”PROJEKT RAZVOJA HRVATSKE”
Turizam je jedan od glavnih pokretača razvoja gospodarstva u RH, jer stvara direktno i indirektno, 22% domaćeg bruto proizvoda, te više od 40% cjelokupnog izvoza svojim deviznim priljevom, pa je samim time jedna od ključnih komponenti nacionalne ekonomije i vanjskotrgovinske razmjene.
Hrvatska ima atraktivan turistički potencijal, a prije svega prirodnu i kulturno-povijesnu baštinu.
Taj se potencijal mora intenzivnije valorizirati, u cilju stvaranja prepoznatljivog identiteta turističke ponude Hrvatske, jer bi se time povećala konkurentnost i olakšalo pozicioniranje na tržištu.
Unatoč brojnim naslijeđenim nedostacima (kratkoća sezone, kvaliteta i raspon usluga, niska prosječna potrošnja, neadekvatan kadar), te visokim troškovima rada i kapitala, pozicija Hrvatske je na međunarodnom turističkom tržištu stabilna i sve snažnija.
Broj gostiju u Hrvatskoj raste od 1999. godine po prosječnoj godišnjoj stopi od 20%, te je u 2002. gotovo dostigao  brojku od 8,5 milijuna gostiju.
Da bi se osigurao razvoj Hrvatske kao konkurentne turističke zemlje, potreban je usklađen rad svih sudionika, javnih i privatnih, na svim razinama.
Svi sudionici hrvatskog turizma, okupljeni oko jasne zajedničke vizije, moraju djelovati zajednički i koordinirano na uklanjanju prepreka k ispunjenju strateških ciljeva.
Hrvatska je tradicionalno turistički orijentirana zemlja, a rast turističkog prometa posljednjih godina potvrđuje kako je Hrvatska na putu da postane aktivni generator razvoja gospodarstva.
Kako bi se povećale ekonomske koristi od turizma HSS će provoditi strategiju turizma, koja je usmjerena na održivi razvoj, s orijentacijom na one oblike turizma koji će stvarati korist svim sudionicima.
Strategija turizma je povezivanje jadranskog i kontinentalnog turizma, turizma u kojem se povećavaju stope učešća domaćeg proizvoda sa produženom vansezonskom ponudom.
Hrvatski turistički potencijal
Najvažniji turistički potencijal Hrvatske je Jadransko more.
Karakteristike mora (kristalna bistrina i čistoća) i obale (dužina i razvedenost – oko 1.800 km duga, relativno rijetko naseljena obala s preko tisuću otoka, od kojih je tek 66 naseljenih), uz vrlo ugodnu klimu, već su odavno prepoznate i korištene kao glavna komparativna prednost hrvatskog turizma.
Izrazito razvedena obala s otočkim arhipelagom, s nizom slikovitih mjesta bogate kulturno-povijesne baštine, nudi idealne preduvjete za kupališni turizam, ali i za ekskluzivni nautički turizam, te za ulazak u tržišne niše na području sporta, kulture, doživljaja itd.
Posebnu ulogu u turizmu imaju naši otoci, tako da ukupan razvoj turizma uz razvoj prometnog povezivanja naših otoka otvara široka vrata tog turističkog potencijala.
Neke kulturne znamenitosti koje imaju međunarodno priznanje tek su djelomično iskorištene kao prodajne vrijednosti (Dubrovnik – Stari grad; Pula – Arena; Split – Dioklecijanova palača), a Hrvatskoj daju identitet po kojem se razlikuje od ostalih sredozemnih konkurenata.
Unutrašnjost Hrvatske još je uvijek nedovoljno ili loše iskorištena, iako ne nedostaje potencijalnih turističkih atrakcija.
Spomenimo, na primjer, gradove vrlo zanimljive povijesti i arhitekture, svetišta, izvore termalne vode ljekovitih svojstava, rijeke, skijališta od regionalnog značaja, stare spomeničke i panoramske ceste, vinske ceste, bogat potencijal za lovni turizam, nacionalne parkove i ostala zaštićena područja.
Za dinamičniji razvoj turizma u kontinentalnim područjima potrebna je izgradnja adekvatne turističke infrastrukture.
Svaka se regija mora usredotočiti na razvoj takve turističke ponude koja će najviše pridonositi rastu bruto domaćeg proizvoda i zaposlenosti, koja je atraktivna investitorima, te koja iskorištava neki jedinstveni lokalni potencijal.
U suvremenim analizama preferencija tržišta potražnje spominje se nekoliko prisutnih tipova turizma: ekoturizam, kulturni turizam, tematski turizam, avanturistički turizam, te kružna putovanja i nautički turizam.
Ekoturizam stvara mogućnosti za razvoj dosad turistički slabo razvijenih regija, te za održavanje i financiranje zaštićenih područja.
Hrvatski nacionalni parkovi, te ostala zaštićena područja sjajan su potencijal za razvoj ekoturizma, održivog lovnog turizma, seoskog turizma, odmora u planinskim područjima tijekom cijele godine, te izletničkog turizma.
Prepreke značajnijem razvoju su što takva područja posebnih prirodnih vrijednosti nisu pripremljena za prihvat i kvalitetan boravak većeg broja gostiju.
Još jedna pretpostavka za razvoj ove vrste turizma je i ekološki proizvedena hrana, jer postaje bitan faktor u definiranju turističkog proizvoda i njegovom diferenciranju na tržištu.
Na području kulturnog turizma treba identificirati tržišne niše s posebnim kulturnim interesima.
Iako se često spominje, kulturna je ponuda u Hrvatskoj slabo prezentirana.
Poboljšavanjem označavanja kulturno-povijesnih spomenika, postavljanjem informativnih ploča i raznim drugim akcijama, te atraktivnom prezentacijom značajno bi se povećala kvaliteta kulturne ponude.
Tematski turizam je postao jedan katalizatora razvitka.
Uglavnom se temelji na 3-E principu: zabava, uzbuđenje i obrazovanje (entertainment, excitement, education), te uključuje turističku ponudu i sadržaje koji kombiniraju ta tri elementa.
Avanturistički turizam tvori malu nišu s tendencijom rasta.
Hrvatska ima prirodne potencijale za razvoj vrlo raznolike ponude avanturističkog turizma, kao što su rafting, canuing, paragliding, kayaking, let balonima, slobodno penjanje, off-road ture itd.
Hrvatska ima i potencijale za vjerski turizam, koji je i do sada bio prisutan u Mariji Bistrici, Trsatu i drugdje.
Poslovni i kongresni turizam
Nastavno na dosadašnja iskustva poticat će se rast kongresnog turizma na poznatim destinacijama (Dubrovnik, Opatija) i s novim destinacijama, ali i rast drugih oblika poslovnog turizma (edukacijski centri i sl).
Zahvaljujući dugoj obali i bogatstvu otoka hrvatska obala je savršena pozornica za intenzivni razvoj nautičkog turizma i kružnih putovanja.
Zdravstveni turizam, jedan od značajnijih trendova današnjeg turizma, također može naći svoje mjesto u hrvatskoj turističkoj ponudi.
Morski zrak, talasoterapija, ljekovito blato, te brojni izvori ljekovite termalne vode u unutrašnjosti Hrvatske trebaju odgovarajuću infrastrukturu da bi se pozicionirali na tržištu kao kvalitetna turistička ponuda.
Najveća je prednost ovog turizma mogućnost poslovanja tijekom cijele godine.
Posebno mjesto u našem turizmu zauzima seoski turizam, koji je istovremeno mjesto i sadržaj prethodno navedenih tipova turizma.
Vizija hrvatskog turizma do 2008. godine
Strateški ciljevi hrvatskog turizma do 2008. godine•uređenje vlasničkih odnosa i okončanje procesa privatizacije hotela
•konkurentnost Hrvatske na međunarodnom tržištu kapitala
•donošenje prostornog plana razvoja hrvatskog turizma u svrhu očuvanja atraktivnih prirodnih resursa – pokretača razvoja i poticanja održivog razvoja turizma
•trajna zaštita, implementacija i poštivanje visokih ekoloških standarda, te dugoročno održiva valorizacija turističkih potencijala
•edukacija menadžmenta i svih zaposlenih u turizmu
•izgradnja prometne infrastrukture i optimalna organizacija prometa u službi turizma, te podizanje kvalitete pratećih sadržaja na prometnim pravcima i terminalima
•razvoj cjelovite ponude turističke destinacije
•podizanje razine svih smještajnih kapaciteta, osnovnih i komplementarnih, te prilagođavanje kriterija kvalitete međunarodnim standardima
•ulazak poznatih međunarodnih hotelskih lanaca na hrvatsko tržište
•efikasnija distribucija i korištenje suvremenih trendova komunikacije i marketinga
Vremenski okvir realizacije strateških ciljeva hrvatskog turizma
2003. – 2004.
•uređenje vlasničkih odnosa i okončanje procesa privatizacije hotela
2003. – 2005.
•donošenje prostornog plana razvoja hrvatskog turizma u svrhu očuvanja atraktivnih prirodnih resursa – pokretača razvoja i poticanja održivog razvoja turizma
•ulazak poznatih međunarodnih hotelskih lanaca na hrvatsko tržište
2004. – 2006.
•postizanje konkurentnosti Hrvatske na međunarodnom tržištu kapitala
2003. – 2008.
•izgradnja prometne infrastrukture i optimalna organizacija prometa u službi turizma, te podizanje kvalitete pratećih sadržaja na prometnim pravcima i terminalima
ZAŠTITA OKOLIŠA
Okoliš i stanovništvo osnova su “Projekta razvoja Hrvatske”.
Zbog toga se Projekt donosi, ne kao sektorska, već kao integralna strategija, koja uz gospodarski i društveni razvoj usporedno promišlja i pitanja usklađenosti tog razvoja sa zaštitom okoliša, a u skladu s dokumentima usvojenim u Rio de Janeiru (1992. god.) i Johannesburgu (2002. god.).
U tu svrhu stalno će se unapređivati postupci odlučivanja, a pri donošenju ključnih razvojnih dokumenata (planova, programa, strategija i sl.) osigurat će se prethodna provedba Strateške procjene utjecaja na okoliš.
Program uzima u obzir Strategiju zaštite okoliša usvojenu u Saboru RH (2002. god.), te Nacionalni akcijski plan za okoliš usvojen od Vlade RH (2002. god.).
Posebna pažnja bit će posvećena ostvarenju sljedećih ciljeva:•Zakonska potporaPravni propisi moraju zadovoljiti dva bitna zahtjeva, a to su integralni pristup i efikasnost u zaštiti okoliša.
Postojeće zakone potrebno je unaprijediti i iz njih ukloniti sektorske paralelizme, čime se izgrađuje racionalnija uprava i efikasnost postupaka.
Novi propisi, kao i oni postojeći, usklađuju se s odgovarajućim propisima Europske unije.
Zakoni RH moraju sankcionirati nelegalni nasrtaj na nacionalni prostor i okoliš kao krivično djelo s primjerenim kaznama.
•Prostorno uređenje i zaštita prostora Donijeti prostorne planove svih redova, a one višeg reda temeljiti na odgovarajućim planovima i programima razvoja područja.
Posebna pažnja posvećuje se sprečavanju fragmentacije prostora, te uklanjanju pritisaka na urbana područja i obalne zone.
Bespravna izgradnja legalizira se samo u onim slučajevima kada ju je moguće uključiti u prostorne planove i kada nije u suprotnosti s javnim interesom.
Sve ostale građevine uklanjaju se efikasno i pravovremeno.
Posebno se štite područja od općeg javnog interesa.
•Zaštita voda Voda je strateški resurs Hrvatske koji se koristi i štiti pomoću programa integralnog upravljanja i zaštite voda.
Osim zaštite od onečišćenja, odnosno daljnjeg onečišćenja, izradit će se i posebni programi sanacije danas onečišćenih ili zagađenih, kako podzemnih, tako i nadzemnih voda.
•Zaštita mora Većina onečišćenja donosi se u morski okoliš putem otpadnih voda.
Iz tog razloga svi veći gradovi moraju pročišćavati svoje otpadne vode prije njihova puštanja u more.
Isto tako i sva naselja, odnosno pojedinačni objekti (hoteli, turistička naselja i sl.) zbrinjavaju otpadne vode uz određeni stupanj pročišćavanja koristeći ispravno dimenzionirane ispuste.
U suradnji s ostalim jadranskim državama treba donijeti pravila o upravljanju balastnim vodama u Jadranu, te definirati plovne koridore i režim provedbe, posebice za brodove koji prevoze opasne tvari.
Također, u suradnji sa susjednim državama nužno je uspostaviti i subregionalne planove intervencija za slučaj nesreća.
•Zaštita šuma •Zaštita bioraznolikosti i krajobraza Zaštitu bioraznolikosti i krajobraza (prirode) provoditi prvenstveno prije spomenutim očuvanjem cjelovitosti (integralnosti) prostora, tj. maksimalno izbjegavati presijecanje ekosustava infrastrukturnim koridorima (ceste, željeznice, dalekovodi i sl.).
Zaštititi za prirodu značajna područja u skladu s programom Natura 2000., te ponovno uspostaviti narušene ekosustave.
Za zaštićena područja (parkovi prirode i nacionalni parkovi) izraditi razvojne programe kao podloge prostornim planovima kako bi lokalno stanovništvo moglo normalno živjeti i raditi u tim područjima.
Spriječiti nekontrolirani unos stranih (alohtonih) biljnih i životinjskih vrsta, te genetski modificiranih organizama (GMO).
Sprečavati eroziju i onečišćenje tla kemijskim sredstvima.
Poticati ekološku proizvodnju na tržištu.
Bioraznolikost uključivati u turističku ponudu kroz poučne staze.
•Zaštita kulturne i spomeničke baštine Sustavnim istraživanjima i zaštitom sačuvati kulturnu i spomeničku baštinu.
Uključiti ih u turističku ponudu, te u nastavne programe.
•Zdravlje i okoliš Unaprijediti, sačuvati kvalitetu okoliša koja će omogućiti zdrav život.
U tu svrhu odrediti indikatore okoliša i zdravlja, te uspostaviti informacijski sustav pomoću kojeg će se procjenjivati rizik realizacije pojedinog zahvata, plana ili programa.
•Održivo upravljanje resursima i tehnološki razvoj Pristojbama i poticajima osigurati racionalno korištenje resursa sa svrhom da njihovo trošenje bude u skladu s okolišem.
Uspostavljati integriranu proizvodnju uz minimalno stvaranje otpada.
Osigurati državne poticaje za uspostavu infrastrukture sakupljanja, obrade i odlaganja otpada.
Tehnološki razvoj temeljiti na primjeni najboljih, za okoliš najprihvatljivijih, tehnologija.
Rad postojećih proizvodnih građevina uskladiti sa zahtjevima zaštite okoliša.
•Informacijski sustav Učiniti podatke o okolišu dostupnima široj javnosti, te uključivati javnost u postupke odlučivanja, a u skladu s Aarhuškom konvencijom.
Razvitkom informacijske strukture osigurati stalnu suvremenu tehničku podršku za brzo i ispravno odlučivanje o složenim pitanjima zaštite okoliša.
•Međunarodna suradnja Gospodarski i društveni razvoj, te zaštitu okoliša provoditi u okvirima konvencijama preuzetih međunarodnih obaveza.
Posebnu pažnju posvetiti odredbama Kyoto protokola, kako bi se emisije stakleničkih plinova zadržale na razini koja neće utjecati na neprirodne klimatske promjene.
RAZVOJNI PROJEKTI GOSPODARSKOG PROGRAMA HSS-a
U okviru “Projekta razvoja Hrvatske” utvrđuje se sljedeća lista projekata po sektorima:Energetska infrastruktura•INA – zajedno s partnerom izgraditi jaku regionalnu naftnu kompaniju
•HEP – za cijelo mandatno razdoblje preoblikovanjem HEP izgraditi kao jednog od ključnih nositelja gospodarskog razvoja
•JANAF – ugraditi u europsko-azijsku mrežu naftovoda
•Jadransko–jonski pravac - istovremeno iskoristiti kao novi energetski pravac i uz  njega vezati projekt plinifikacije Dalmacije
•omasoviti proizvodnju električne energije iz čistih izvora
Prometna infrastruktura •nastavak izgradnje autocesta primjenom modela izgradnje autoceste Rijeka –Zagreb
•koridor C5
•luka Rijeka i Ploče
•riječna luka Vukovar
•zračna luka Zagreb
•nastavak modernizacije HŽ-a, ali s naglaskom na komplementarnost u rješavanju gradskog i prigradskog prometa grada Zagreba
Telekom sektor i telekom industrija •liberalizacija telekom sektora u skladu s direktivama EU
•valorizirati vrijednosti infrastruktura javnog sektora (JANAF, HŽ, HEP, HC  i dr.)
Hrvatska brodogradnja •projektom Hrvatska brodogradnja konačno stvoriti pretpostavke za povratak konkurentnosti brodogradilišta 3. maj, Viktor Lenac, Uljanik Brodosplit s osloncem na sudjelovanje domaće proizvodnje preko 50%
Gospodarenje vodama •sustavna izgradnja vodoopskrbnih sustava s naglaskom na regionalne sustave
•navodnjavanje
•kanal Dunav - Sava
Organizacija i sustav državnog inspektorataHSS će svojim gospodarskim programom poticati reafirmaciju i regionalno pozicioniranje jakih poslovnih i industrijskih sustava koji mogu predstavljati nositelje velikih i složenih projekta u izvozu.
OTKLANJANJE POSTOJEĆIH KOČNICA SUSTAVA
Postojeći sustav karakterizira zakonska prenormiranost s vrlo lošom efikasnošću uvođenja i primjene zakona.
Pravosuđe svojim reformama nije uspostavilo pravni red i ne osigurava pravnu sigurnost, koja mora biti zajamčena gospodarstvu u kojem mora postojati izvjesnost zakonskog reda.
Dodatna prepreka novog sustava je opća nesređenost zemljišnih knjiga i brojnost različitih i vrlo često ponovljivih evidencija.
Cijelo društvo pravnom nesigurnošću omogućava sivu ekonomiju, korupciju i kriminal.
Otklanjanje tih kočnica sustava zahtjeva reforme u upravi i pravosuđu.
Reformama u upravi birokratsku upravu treba sustavno zamjenjivati efikasnom lokalnom i regionalnom upravom i novom organizacijom Vlade RH.
Potrebno je nastaviti i završiti reforme u pravosuđu, pri čemu se treba osloniti na proces prilagodbe regulativi EU-a.
Reforma državne uprave
Hrvatskoj nije dovoljna bilo kakva reforma, potrebna joj je modernizacija državne i cjelokupne javne uprave (državna uprava, lokalna samouprava i javne službe) i njezino unapređenje usvajanjem europskih standarda javne uprave.
Identificirajući temeljne probleme u sustavu državne uprave, uključujući Vladu kao njezin političko-upravni vrh, koncepcija reforme tog sustava koju će provesti HSS, utvrđuje temeljne mjere modernizacije uprave, propise koje je potrebno promijeniti da bi se oblikovao moderniji upravni sustav te načela na kojima bi se takvi novi propisi temeljili.
Glavni prijedlozi reforme državne uprave podrazumijevaju:•razdvajanje kreativno-stručnih poslova od izvršnih.
Tako bi ministarstva zadržala samo stručne poslove praćenja stanja, izrade stručnih analiza i prijedloga resornih politika.
Izvršni poslovi povjerili bi se samostalnijim agencijama.
Takvo je stanje u upravama, npr. Njemačke i Švedske, a predstavlja i modernizacijski trend u drugim zemljama.
•smanjivanje broja ministarstava, boljoj koordinaciji i efikasnijoj Vladi
•razvoj obrazovanja, stručnosti i profesionalnosti upravnih službenika.
Sama modernizacija uprave uključuje organizacijski, funkcionalni i kadrovski aspekt:A)Organizacijski aspekt•jačanje koordinativne sposobnosti Vlade, ponajprije u upravno-tehničkom smislu
•razdvajanje poslova upravljanja i odjela s pretežno stručno-kreativnim zadacima, od izvršnih agencija s pretežno rutinskim, izvršnim zadacima
•depolitizacija uprave
•racionalizacija i smanjenje pojedinih dijelova državne uprave itd.
B)Funkcionalni aspekt•osamostaljenje izvršnih agencija
•strateško planiranje i proračuni po projektima
•utemeljenje sustava kontrole učinkovitosti, te osiguranja kvalitete
•jačanja financijske transparentnosti
•unapređenje odnosa uprave prema građanima
•unapređenje uredskog poslovanja
•uvođenje javnog tržišta i javnog poduzetništva u upravu
•informatizacija i umrežavanje svih tijela državne uprave i jedinica lokalne i područne samouprave itd.
C)Personalni aspekt •uspostava pouzdane evidencije državnih službenika
•stručno usavršavanje i reedukacija sadašnjih službenika
•plaćanje i napredovanje službenika prema učincima
•antikorupcijske mjere i razvoj etike javnih službenika itd.
Pravosuđe
HSS se zalaže za pravosudni sustav drukčiji od postojećeg, a da bi se on i ostvario neophodno je napraviti nekoliko osnovnih zahvata.
Prije svega, u zakonodavnoj oblasti treba donijeti potpuno nove postupovne zakone koji bi omogućili efikasnije vođenje sudskih postupaka.
Tako bi se Zakonom o kaznenom postupku moralo osigurati brže i jeftinije vođenje kaznenog postupka, a da se pri tom ne zaboravi na sam cilj – da se ne osudi nevina osoba, tj. da krivcu bude izrečena zaslužena kazna.
U vođenju kaznenog postupka isto je tako bitno ne ponavljati dokaze u različitim fazama postupka, osim u najsloženijim predmetima, te sankcionirati odugovlačenje postupka.
Što se pak tiče Zakona o parničnom postupku, HSS se ne zadovoljava samo kozmetičkim izmjenama, već želi zakon koji će omogućiti brže vođenje postupka uz istodobno poštivanje načela materijalne istine.
Kako bi ova reforma pravosudnog sustava bila moguća, potrebno je donijeti cijeli niz novih propisa iz materijalnih područja.
Prvi bi takav korak trebao biti novi Kazneni zakon, koji će na drukčiji način urediti niz novih pojavnih oblika kriminaliteta, te odrediti strože kazne, odnosno posebno regulirati najučestalija kaznena djela (posebice korupciju).
Novi Zakon o vlasništvu i drugim stvarnim pravima mora biti potpuno transparentan i jamčiti punu zaštitu prava vlasništva,
a Zakonom o zemljišnim knjigama treba hitno urediti trenutno loše zemljišno-knjižno stanje.
Nova bi reforma pravosudnog sustava uključivala i donošenje novih propisa o organizaciji sudova, budući da postojeći ne odgovaraju stvarnom stanju.
Istim bi se propisima sudovi u potpunosti rasteretili, i to na način da se izuzme iz sudske nadležnosti sve ono što spada u upravnu.
U izvršnoj bi vlasti trebalo voditi veću brigu o materijalnom položaju tijela sudbene vlasti, a uz istovremenu kontrolu sudske uprave preko Ministarstva pravosuđa, uprave i lokalne samouprave, pri čemu se ne smije dovesti u pitanje neovisnost sudbene vlasti.
Poseban prioritet za HSS je ustrojavanje državne Uprave za zaštitu i spašavanje u Ministarstvu unutarnjih poslova donošenjem Zakona o zaštiti i spašavanju.
Osnovna zadaća te Uprave je koordiniranje svih hitnih službi u RH u trenutku nastanka velikih nesreća.
Uspostava efikasnog sustava zaštite i spašavanja građana, dobara i okoliša danas je potreba svakog organiziranog društva.
U RH je i do sada funkcionirao sustav zaštite i spašavanja, s postojećim operativnim snagama (vatrogastvo, civilna zaštita, medicinska pomoć, dijelovi oružanih snaga i policije i sl.).
No, kako je jedan od bitnih nedostataka postojećeg sustava zaštite i spašavanja multipliciranje nadležnosti različitih tijela u djelovanju za vrijeme velikih nesreća ili katastrofa, novom se Upravom povezuju različite funkcije zaštite i spašavanja stanovnika, dobara i ljudskog okoliša u jedinstveni sustav.
Drugim riječima, novoustrojena Uprava profesionalno će se baviti upravljanjem katastrofama, odnosno povezivanjem svih relevantnih društvenih subjekata u pripremi, djelovanju, ublažavanju i otklanjanju posljedica velikih nesreća ili katastrofa.
Upravljanje katastrofom (krizom, izvanrednim stanjem) doktrinarno razumijeva četiri navedene faze koje su međusobno povezane (aktivnosti koje se poduzimaju u određenoj fazi logički se nadovezuju i međusobno prožimaju s ranije poduzetim djelovanjem, ili predstavljaju uvjet za djelovanje u sljedećoj fazi).
Sukladno Europskoj konvenciji o broju 112, RH uvodi jedinstveni besplatni broj 112, čime se nastavlja započeti proces približavanja Europskoj uniji i standardima te zajednice.
U okviru Uprave za zaštitu i spašavanje ustrojava se Centar 112, kao komunikacijsko središte za prijavu i distribuciju svih informacija relevantnih za uspješno funkcioniranje zaštite i spašavanja.
ZNANJE I ODGOJ KAO TEMELJ RAZVOJA I KULTURA
Izvrsnost, talentiranost, učenje za poduzetništvo kao i načelo cjeloživotnog učenja polazišta su programa HSS-a.
Znanje i odgoj je jedinstvo u kojem ne postoji odvojenost predškolskog, osnovnog i srednjoškolskog obrazovanja od visokoobrazovnog sustava obrazovanja.
Jedno prethodi drugom, odnosno nastavlja se u osmišljenim pojedinačnim i općim ciljevima na načelu cjeloživotnog učenja.
Jedan od osnovnih ciljeva obrazovanja je stručno i strukovno obrazovanje i osposobljavanje za poduzetništvo koje započinje u srednjoškolskom obrazovanju i nastavlja se na veleučilišni sustav koji zahtjeva cjeloviti reformu ali i punu afirmaciju.
Ovaj cilj “Projekta razvoja Hrvatske” ostvaruje se kroz:•dostupnost odgoja i obrazovanja svima od predškolskog do srednjeg odgoja i obrazovanja, te uspjeh svih
•škola kao prepoznatljiva odgojno-obrazovna zajednica
•optimalizacija mreže škola i programa sukladno demografskim kretanjima i gospodarskom razvoju
•nova organizacija rada škola: put do cjelodnevne škole i širokih mogućnosti izbornih aktivnosti (programa)
•školski pluralizam (škola, programi, metoda rada)
i izgradnja civilnog društva
•dostupnost učenja stranih jezika: put k uspješnom općem, društvenom i gospodarskom djelovanju u ujedinjenoj Europi
•komunikacijsko – informatička opremljenost i osposobljenost (projekt NET u školi)
•kvalitetno strukovno obrazovanje, prvo zanimanje i poduzetničke sposobnosti
•europska obilježja, te nacionalni i školski identitet odgojno-obrazovnog sustava
•državna matura i međunarodno vrednovanje znanja
•sveučilišno obrazovanje učitelja i metode poučavanja primjerene svijetu i znanjima koja se brzo mijenjaju
•financijsko rasterećenje roditelja u obrazovanju
a u nastavku u visokoobrazovnom sustavu :•usklađivanje djelatnosti Sveučilišta po novom Zakonu o znanosti i visokom obrazovanju
•reforma Sveučilišta i pripadajućih članica u obrazovnom procesu – izrada novih programa
•oživotvorenje Bolonjske deklaracije o visokom obrazovanju – brže prihvaćanje međunarodne razmjene nastavnika i studenata po bodovnom principu
•kvalitetnije rješavanje problema viših škola i veleučilišta  u smislu osamostaljenja i dorade planova i programa u korist praktične izobrazbe kadrova
•favoriziranje tehnoloških projekata, odnosno primjenu visokostručnih i znanstvenih spoznaja kao temelja razvoja privrede Hrvatske
•pokretanje otvaranja novih tehnoloških centara i institucija
•upisi na više i visoke obrazovne institucije na osnovi državne mature
•ubrzanje zapošljavanja mladih diplomiranih stručnjaka kroz sustav novih tehnoloških projekata i primjenjivih oblika znanosti i znanja u cjelini, otvaranje novih radnih mjesta za znanstvene i stručne novake
•njegovanje sustava trajne edukacije postojećeg visokoobrazovnog kadra
•razvijanje i poticanje kontrolnih mehanizama trajne edukacije stručnjaka
•visoki stupanj poštivanja moralno-etičkih principa na višim i visokim učilištima
•ustrajanje na ekološkim normama bez odlaganja i spuštanja kriterija, uz kontrolu proizvoda i rezultata rada iz domene visokostručne i znanstvene djelatnosti (poput genetski modificirane hrane)
Sustav odgoja i obrazovanja ugrađuje u sebi jedinstvenu odrednicu, a to je dostupnost bavljenja sportom svima.
Provedbenim programom HSS će potpuno eliminirati nepismenost u sljedećem mandatu.
Kultura
Za HSS kultura nema tek simboličku, reprezentativnu vrijednost, ona nije samo potrošnja, već je jedan od glavnih resursa naše zemlje, koji kroz razmjenu s drugima, prvenstveno putem tzv. kulturnog turizma i ekološke osviještenosti, zgusnuto prožima cijelo društvo, razvija ga i približava kako Europi, tako i cijelom svijetu.
Svojom politikom kulture HSS želi razriješiti problem samopercepcije naroda, te u kulturi treba zauzeti razvojni pristup i optimizam.
Politika ne stvara kulturu, ali je potiče (npr. krajnji je cilj afirmirati Hrvatsku kao kulturnu državu, kao što je to učinila Irska koja je uz obrazovanje i informatizaciju upravo kulturi dala vodeći poticaj u razvoju.
Valja za primjer uzeti i Tursku koja je svoje Ministarstvo kulture vezala uz turizam dajući tako razvojni put neposrednog prelijevanja sredstava iz jednog područja u drugo, da bi postigla već prve rezultate u pozitivnom rastu oba područja).
Kulturnu politiku u okvirima politike HSS-a možemo sažeti u:•prepoznavanje kulture kao značajnog resursa i kulture kao poduzetništva
•poticanje kulturnih inicijativa, dinamike mijena razvoja, kreativnosti, slobodnog kulturnog rada
•kulturna međunarodna razmjena (izvoz) i uklapanje u suvremene europske tokove
•turizam koristiti kao magistralu kulturne razmjene
•razvijati posebne programe na lokalnoj razini prema prioritetima i potrebama pojedine lokalne sredine
•poduprijeti tržišnu reformu na području kulture, koja bi bila pod kontrolom struke (osloboditi izdavaštvo od potpune ovisnosti o proračunu gradova odnosno Ministarstva kulture i povezati njezino djelovanje s gospodarskim projektima, ali zadržati i potporu države za velike nacionalne projekte te očuvanje kulturne baštine)
•krajnji je cilj afirmacija  Hrvatske kao kulturne države
NACIONALNA, DEMOGRAFSKA I SOCIJALNA POLITIKA, ZDRAVSTVO
Nacionalna politika
Republika Hrvatska je mlada država s tisućljetnom poviješću.
U toj tradiciji potrebno je čuvati i njegovati domoljubne osjećaje i ljubav prema domovini.
Provođenjem akcija kao što su primjerice već poznate akcije "kupujmo hrvatsko", "uljepšajmo Hrvatsku", "jedimo hrvatsko" i sl. stalno potičemo ljubav prema domovini.
Jednako tako domoljublje treba razvijati ugradnjom istih ciljeva na područjima znanosti, umjetnosti, kulturnih priredbi i slično.
Demografska politika
Iz ranijeg socijalno-gospodarskog razvoja Republike Hrvatske i proteklog destljeća rata i obnove ostali su duboki ožiljci u demografskoj strukturi stanovništva u pogledu broja i strukture stanovništva.
Dugoročni negativni demografski procesi kao što su pad nataliteta, iseljavanje stanovništva, te visoki stupanj demografske starosti imat će veliki značaj za budući razvoj Republike Hrvatske.
Stoga je Hrvatskoj potrebna djelotvorna populacijska politika kojom će se, ako ne zaustaviti, onda barem usporiti negativni demografski procesi.
Mjerama populacijske politike moramo ostvariti slijedeće ciljeve:povećanje stope nataliteta
Mjere kojima se postiže ovaj cilj su:•progresivni dječji i obiteljski dodaci - dječji dodatak se povećava sa svakim djetetom, uvođenje i diferencirane stope dječjeg doplatka za socijalnu kategoriju (siromašniji s većim brojem djece ostvaruju viši doplatak)
•poticajne mjere fiskalne politike - oslobađanje dijela poreza za obitelj s djecom, progresivne beneficije ovisno o broju djece, oslobađanje ili smanjenje poreza na dodanu vrijednost za proizvode namijenjene djeci
•poticajne mjere namijenjene obiteljima s djecom (većim brojem djece) u području stanovanja (povoljni krediti, povoljnija ljetovanja ili zimovanja, sufinanciranje aktivnosti za djecu – učenje jezika, bavljenje sportom, glazbom i sl.) koje obitelji žele, a financijski ne mogu ostvariti i sl.
•poticaj i naknade svim rodiljama
regionalnu ravnomjernost  stanovništva Postojeća demografska slika Republike Hrvatske pokazuje neujednačenu raspodjelu stanovništva po broju i dobi u pojedinim njenim dijelovima, osobito na otocima, većim gradovima i pojedinim županijama.
Mjere koje dovode do regionalne ravnomjernosti stanovništva kao sastavnog dijela ekonomske i razvojne politike pojedinih regija su:•novčani mjesečni dodatak obiteljima s djecom koje ostaju u nekom dijelu Hrvatske
•fiskalne politike potiču zadržavanje stanovništva  na tim prostorima
•otvaranje novih radnih mjesta
•održavanjem kulturnih, sportskih i drugih aktivnosti na tim područjima
U svom programu HSS će afirmirati i proces povratka naših iseljenika.
Socijalna politika
Mjere socijalne politike obuhvaćaju široki spektar mjera kojima bi se eliminiralo siromaštvo i stvarale mogućnosti većeg životnog standarda stanovništva na svim prostorima Republike Hrvatske.
Te mjere počinju od zapošljavanja i zaposlenosti koje su i polazište gospodarskog razvoja.
Pojedinačnim mjerama i programima osiguravat će se socijalna sigurnost pojedinim skupinama hrvatskog društva na načelu poštenja i pravednosti.
U okviru socijalnih politika posebna pažnja posvetit će se profesionalnoj rehabilitaciji i zapošljavanju osoba s invaliditetom.
Profesionalna rehabilitacija i zapošljavanje osoba s invaliditetom
Područje od izuzetnog značaja u gospodarstvu RH jest i zapošljavanje osoba s invaliditetom, odnosno njihovo pravo na rad.
Takvim se pristupom mijenja položaj osoba s invaliditetom, iz jednog simboličnog i statusnog položaja u dinamični, jednakopravni odnos.
Pritom se stvaraju izgledne mogućnosti za radno osposobljavanje osoba s invaliditetom, s ciljem njihova zapošljavanja.
Donošenjem Zakona o profesionalnoj rehabilitaciji i zapošljavanju osoba s invaliditetom (NN broj 143/02), prednost se daje individualnom pristupu osobama s invaliditetom.
Temeljno polazište je osobna mogućnost i sposobnost osobe s invaliditetom da se uključi u svijet rada i da svojim radom doprinese osobnoj i zajedničkoj socijalnoj sigurnosti.
Znatno veći osobni angažman osobe s invaliditetom, s jedne strane, traži stvaranje izglednih mogućnosti za ostvarenje slobode i prava na rad, s druge strane
Usvojeni Zakon polazi od postavke da je gotovo svaka osoba s invaliditetom sposobna za neki rad, koji može biti više ili manje gospodarski isplativ.
Ovisno od radnih sposobnosti i gospodarske isplativosti, zapošljavanje i rad osoba s invaliditetom ostvaruje se u otvorenom gospodarstvu – na tržištu rada, ili pod posebnim uvjetima – u zaštitnim radionicama.
Nadalje, pored očekivanog zapošljavanja osoba s invaliditetom kod javnog i privatnog poslodavca, te u zaštitnim radionicama, predviđa se otvaranje mogućnosti njihova zapošljavanja u obiteljskom gospodarstvu ili samozapošljavanja.
Izjednačavanjem samozapošljavanja i zapošljavanja u obiteljskom i seoskom gospodarstvu sa zapošljavanjem pod općim ili posebnim uvjetima, stvara se mogućnost da se veći broj osoba s invaliditetom zaposli u domicilnoj sredini i unutar svoje obitelji.
Donošenjem gore navedenog Zakona naša se država, na ovom polju djelovanja, svrstala u zemlje razvijene Europe.
Da bi to i opravdali, treba učiniti sve da Zakon doživi svoju punu implementaciju i u životu.
ZDRAVSTVO
Kao sastavnica odgovorne nacionalne, demografske i socijalne politike je HSS-ov program nastavka reformi u zdravstvu.
Zdravlje nije samo odsutnost bolesti već stanje tjelesnog, duhovnog i socijalnog blagostanja.
U skladu s ovom definicijom HSS smatra ulogu i dužnosti države mnogo značajnijom i sveobuhvatnijom nego što je javnost percipira.
Ponajprije država mora koristiti sve prerogative vlasti, ne samo za očuvanje i skrb već i za unapređivanje zdravlja svih građana.
Zdravstvena politika se ne može ograničiti samo na javno zdravstvo, primarnu i polikliničko-hospitalnu zaštitu, te nastavne ustanove.
Ona duboko zadire u ekologiju, obrazovanje, znanost i ostala područja.
Zdravstveni program HSS-a uvijek je imao naglašenu socijalnu notu.
Država mora osigurati jednaku dostupnost primjerene zdravstvene zaštite svim građanima bez obzira na materijalni status.
U skladu s time HSS će podržati sve institucije i nevladine udruge čiji je cilj ne samo produžiti životni vijek, već omogućiti da on bude kvalitetan.
HSS stavlja težište na zdravstvenu edukaciju populacije, prevenciju i rano otkrivanje bolesti.
Stožerno mjesto pri tome vidi u obiteljskom liječništvu.
HSS smatra da državne medije valja u najvećoj mogućoj mjeri uključiti u sve promotivne aktivnosti o zdravstvu koje pružaju i ponavljaju informacije o svim agensima i navikama koje štete zdravlju (pušenje, alkohol, droge, nezdrava prehrana, prekomjerna težina).
Smisao je stvoriti osjećaj u pojedinca i obitelji o odgovornosti za vlastito zdravlje.
Ponajprije, donijet će se zakon o pravima pacijenata.
HSS postavlja visoke kriterije pri pružanju zdravstvenih usluga.
Obiteljski liječnik mora biti dostupan svojim bolesnicima 24 sata dnevno (ambulantni pregledi, kućne posjete, telefonske konzultacije).
Standardna dijagnostička obrada mora se uz dobru organizaciju obaviti u jednom danu.
Složeniji ambulantni dijagnostički postupci (CT, MRI, UZV, endoskopije, biopsije) u roku od tjedan dana,
a liste čekanja na hospitalizaciju i operacije moraju biti transparentne i ne dulje od mjesec dana.
Pri tome opet obiteljski liječnik ima ključnu ulogu.
On prati svog bolesnika u svim fazama obrade, liječenja i praćenja.
Ovi zahtjevi impliciraju doradu modela grupne prakse prihvatljivog i liječnicima i osiguranicima.
HSS osobitu pažnju pridaje pronatalitetnoj politici.
Javnost mora biti svjesna da je to pitanje opstanka nacije.
Dužnost zdravstva je poticati sve moguće oblike izobrazbe trudnica i zdravstvenog osoblja.
Perinatalni mortalitet treba sniziti boljom organizacijom opstetricijske i neonatološke službe.
Populacija Hrvatske stari, stoga je briga za starije osobe kao i zbrinjavanje umirućih bolesnika institucijom hospicija u svim većim hrvatskim gradovima jedan od prioriteta zdravstva HSS-a.
Sustav zdravstva obuhvaća više od 65 tisuća djelatnika s najvećom koncentracijom visokoškolovanih osoba, skupa i sofisticirana oprema i učešćem u godišnjem proračunu na razini od 16-18 % (godišnji proračun za 2003. iznosi od 15,2 milijardi kuna).
Taj je sustav je od vitalne strateške važnosti za čitavu naciju.
On zahtjeva posebnu pažnju države.
Status i dignitet zdravstvenih djelatnika treba čuvati, posebice od neutemeljenih objeda.
Uvjete rada treba poboljšati, a primanja povećati primjereno odgovornom, teškom i nadasve važnom poslu koji obavljaju.
Najperspektivnijim mladim liječnicima valja omogućiti usavršavanje u najprestižnijim svjetskim centrima.
Težnja izvrsnosti je imperativ zdravstvene politike HSS-a.
Da bi sustav funkcionirao, izdvajanja za zdravstvo ne smiju se smanjivati.
Upravljanje sustavom mora se unaprijediti kako bi se povećala njegova djelotvornost i smanjili troškovi.
To implicira osobito informatizaciju čitave mreže od primarne do polikliničko-hospitalne zaštite.
Time će se zdravstvenim djelatnicima omogućiti dotok novih informacija.
Svim obiteljskim liječnicima valja osigurati u razumnom roku specijalizaciju obiteljske medicine, te vezati njihova primanja na permanentnu edukaciju s konsekutivnim širenjem dijagnostičlih i terapijskih postupaka.
Završiti već utvrđen raspored i potvrđivanje bolnica, odnosno bolničkih odjela i specijalističkih ordinacija radi sigurnosti bolesnika, točno odrediti gdje se koji dijagnostički i terapijski postupci mogu vršiti.
Informatizacija i permanentni stručni nadzor omogućit će praćenje stvarno izvršenih usluga i njihovu kvalitetu.
Opće bolnice moraju ostati u županijskom odnosno državnom vlasništvu.
Bolesniku se mora osigurati pravo na izbor kvalitetne usluge.
HSS će podržati investicijski program u zdravstvu.
Pritom će kritički procijeniti što je hitnije, a što manje hitno.
Građani imaju pravo na potpunu, istinitu i brzu informaciju o svemu što se tiče njihova zdravlja.
