Vi kristdemokrater har de senaste fyra åren åstadkommit mycket som vi är stolta över. Den personliga friheten har ökat inom skola, vård och omsorg. Vårdköerna har kortats kraftigt. Löntagare, pensionärer och företagare har fått skattelättnader och större ekonomiskt utrymme. Kvaliteten har ökat inom äldreomsorgen. Familjerna har fått större möjlighet att styra över sin egen vardag. Statistiskt sett har vi i Sverige – trots krisen – faktiskt aldrig haft det bättre än i dag. Aldrig varit friskare, rikare, eller haft mer att säga till om i våra egna liv.Ska vi vara nöjda då? Jag tycker inte det. Att folk i genomsnitt har fått det bättre betyder inte att alla har det bra. Och här är vi Kristdemokrater bekymrade. För även om vi står för ett samhälle med större frihet i vardagen så betyder inte det att vi står för djungelns lag.Vi tycker inte att den starke ska ha större rättigheter än den svage. Vi tycker inte att politiker ska öka kontrollen över människors vardag med hjälp av kvotering, reglering och styrande bidrag.Vi kan inte se mellan fingrarna när det kommer till orättvisor. Vi vill bryta utanförskapet för dem som saknar arbete. Vi vill göra något åt återvändsgränden för de långtidssjuka. Vi vill ge människor på flykt möjlighet till ett liv i frihet och säkerhet. Vi vill bekämpa rofferi och egoism. Vi vill stoppa översitteri, hänsynslöshet och likgiltighet. Jag tror att det finns många som precis som vi kristdemokrater tycker att Sverige måste bli mänskligare. Nu hoppas jag på din hjälp den 19 september.Göran HägglundPartiledare för Kristdemokraterna
För att Sverige ska fungera är det nödvändigt att familjerna fungerar.
Vi vill göra det lättare för familjer att själva planera sin vardag.
Vi tror på färre pekpinnar och mer valfrihet.
Vi vill att rätt till vårdnadsbidrag ska finnas i hela Sverige.
Och att alla familjer ska få stöd i den utsträckning som behövs för att klara vardagen.
Barn mår bra av att vara med sina föräldrar.
En trygg uppväxt ökar chanserna till ett bra liv.
Det är i familjen vi kommer allra närmast varandra.
I familjen får vi stöd och kan utvecklas som människor.
I familjen kan vi känna oss trygga med att vi har ett värde bortom hur vi ser ut och vad vi åstadkommer.
Alla familjer är olika
och alla barn är olika.
De allra flesta föräldrar vet vad som är bäst för deras barn.
Märkligt nog är detta något av det mest radikala som går att påstå i dagens Sverige.
Det finns nämligen många politiker som menar att föräldrar borde få mindre att säga till om,
att de som politiker vet bättre än familjerna.
Att politiska beslut ska förhindra att familjer väljer ”fel”.
Det tycker inte Kristdemokraterna  – vi vill istället ge familjer mer utrymme och större frihet att bestämma själva.
Det ska gå att välja barnomsorg
och skola.
Föräldrar som vill vara hemma längre med sina barn ska ha möjlighet att vara det.
De pappor och mammor som vill dela lika på föräldraförsäkringen ska uppmuntras att göra det. De som inte vill dela lika ska få låta bli.
Alla som vill vara hemma med sina små barn ska ha tillgång till vårdnadsbidrag.
För kristdemokrater är familjepolitik och frihet för familjer samma sak.
Vi vill göra föräldraförsäkringen mer flexibel.
I dag kan föräldrarna vara hemma tillsammans med sitt nyfödda barn i tio dagar. Vi tycker att de som vill ska kunna vara hemma samtidigt under längre tid.
Vi vill höja lägstanivån i föräldraförsäkringen
för att stödja de föräldrar som har de lägsta inkomsterna.
Den sjukpenninggrundade inkomsten ska skyddas under längre tid än idag
så att inte ekonomin styr när man försöker bli med barn igen.
Vi vill att föräldraförsäkringen ska kunna användas under hela barndomen och inte som idag frysa inne när barnet fyller åtta år.
Barn behöver tid med sina föräldrar under hela uppväxten.
Många tonåringar och skolbarn mår dåligt.
Depressioner, skolk och drogmissbruk innebär stora problem för många.
Att vuxna har tid och kraft att tidigt göra något åt situationen är ofta helt avgörande.
Eftersom alla familjer är olika ska familjepolitiken stödja alla familjer.
Det finns familjer med problem, och föräldrar som från tid till annan inte förmår att ta sitt ansvar. Självklart har samhället ett ansvar att gripa in när barn far illa.
Men det kan inte innebära att familjer som sådana ska dömas ut.
Istället ska politiken utformas så att varje familj, oavsett hur den ser ut eller vilka svårigheter den står inför, får det stöd den behöver.
För att leva värdiga liv behöver äldre människor bemötas med respekt.
Vi vill öka valfriheten
och införa fler boendeformer.
Mat och mediciner är självklart viktigt, men en pratstund eller en promenad kan betyda enormt mycket.
Pensionärerna måste få större skattesänkningar.
Och den som vill trappa ner på jobbet lite tidigare,
eller fortsätta jobba längre, ska få göra det.
Kristdemokraterna har alltid kämpat för de äldre och deras villkor.
Det handlar om rätten att få den omsorg man vill ha och behöver,
men också om allt annat som hör åldrandet till.
Alla äldre behöver inte vård – vi har fler friska och aktiva pensionärer i Sverige än någonsin tidigare, och antalet kommer att fortsätta stiga.
Det vore galenskap att inte förvalta den resurs som äldres energi, erfarenheter och kompetens kan tillföra samhället.
Vi tycker att Sveriges äldre förtjänar mer respekt.
Tack vare Kristdemokraterna
har pensionärer fått sänkt skatt både 2009 och 2010.
Beslut om sänkt skatt har också fattats för 2011.
Särskilt pensionärer med låga pensioner har fått förbättringar.
Vi vill fortsätta sänka skatten för pensionärer.
Det är tryggt att veta att pengarna räcker för ett innehållsrikt liv, även när man blir äldre.
Alla medborgare ska kunna åldras med värdighet.
Det innebär att service, vård och omsorg ska vara tillgänglig
och ges utifrån en helhetssyn på den enskilde,
där hänsyn tas till själsliga, andliga och materiella behov.
Äldreomsorgen måste vara väl utbyggd med hemtjänst och hemsjukvård,
olika former av dagverksamhet samt ett varierat utbud av boendeformer.
Vården och omsorgen av demenssjuka är en oerhört angelägen fråga.
Antalet demenssjuka kommer att fortsätta att öka under de närmaste åren. Alla med misstänkt demenssjukdom skall ha rätt till utredning, diagnos och behandling.
Vi vill införa en lokal värdighetsgaranti för äldreomsorgen.
Varje kommun ska veta och kunna berätta för medborgarna vilken syn på äldre som präglar omsorgen
och vad de äldre har rätt till.
Äldre ska känna välbefinnande och kunna påverka sin situation.
Kan kommunen inte leva upp till garantin så ska den betala ut en ersättning.
Vår grundsyn på äldreomsorgen är att den måste vara så personligt anpassad som möjlig.
Människor blir inte mer lika bara för att de blir äldre.
Det som känns som det bästa alternativet för en person kan vara otänkbart för någon annan.
För Kristdemokraterna är det självklart att vi gemensamt ska betala för äldreomsorgen via skatten,
men lika självklart att du själv ska få välja var du vill bo eller vem som ska hjälpa dig hemma.
Äldreomsorgen ska garantera en grundläggande trygghet, personlig omsorg och värdighet.
Ingen ska behöva vara rädd för att inte få det boende eller den omsorg man behöver.
Köer hör inte hemma i sjukvården.
Kristdemokraternahar halverat vårdköerna, men vi nöjer oss inte med det.
Vi kommer aldrig att kompromissa med säkerheten eller kvaliteten inom vården.
Den som behöver vård ska känna sig trygg
och veta att vården betalas gemensamt.
Men trygghet är också att kunna välja var och av vem man ska vårdas.
Under allt för många år har vi betalat höga skatter för en vård vi inte fått.
Istället för hjälp har vi fått en kölapp med ett skyhögt nummer.
Inga jämförelser i övrigt, men nog är det helt orimligt att det går snabbare att få in bilen på verkstaden än att träffa en läkare?
Det första vi tog tag i när vi kom till makten var tillgängligheten i vården.
Vi har anslagit en miljard kronor mot villkor om kraftiga förbättringar hos landstingen
och har därigenom halverat vårdköerna för planerade insatser.
Det är ett stort steg framåt, men vi nöjer oss inte med det.
Trots det ägnar sig de rödgröna vänsterpartierna mest åt att klaga på att vi har fått fler sjukhus och vårdcentraler som drivs av företag och frivilligorganisationer.
Som om det vore företagen och frivilligorganisationerna som var problemet.
När tusentals människor i ovisshet och lidande tvingas vänta månad efter månad på starroperationen eller en ny höftled, och när småbarnsfamiljer tillbringar hela dagar på akuten eller i telefonkö till vårdcentralen, då är det köerna som är problemet,
inte att vi fått fler utförare
och en bättre mångfald i vården.
De rödgröna vänsterpartierna går till val på att avskaffa eller begränsa företags och frivilligorganisationers möjlighet att bedriva vård.
Vi går till val på att få bort köerna i sjukvården.
En skillnad värd att fundera på.
Vårdvalet har inneburit att det blivit enklare och går snabbare att komma till en doktor.
Antalet vårdcentraler ökar i hela landet
och därmed valfriheten för patienten.
Men även akutsjukvården måste börja leva upp till sitt namn.
Valfrihet, kvalitet och säkerhet är bra för alla som kommer i kontakt med vården,
oavsett om det handlar om enstaka tillfällen eller vid mer konstanta vårdbehov.
Den pågående reformeringen av psykiatrin ska förstärkas ytterligare.
Att vården finansieras solidariskt är viktigt.
Vi är för ett system där alla som blir sjuka eller skadade ska få samma kvalitet på vården
oavsett i vilken del av landet de bor,
och oavsett hur mycket pengar de har.
Man ska inte behöva höja rösten för att få rätt vård i tid. 
Alla måste få känna sig behövda.
Att sänka arbetslösheten handlar inte bara om samhällsekonomi,
det är lika mycket en fråga om en meningsfull tillvaro och egen försörjning.
Vi vill ha ett samhälle som tar vara på människors möjligheter och inneboende förmåga.
Vi vill ha trygghetssystem som med rätt insatser och stöd
hjälper fler att gå från arbetslöshet till jobb.
Den som saknar förutsättningar att jobba ska ges en trygg försörjning.
Människor kan inte alltid vara starka.
Vem som helst kan drabbas av sjukdom, förlora jobbet, eller råka ut för andra saker som gör att man behöver stöd.
Kristdemokraterna menar att ett mänskligt samhälle måste bygga på en solidaritetsprincip som ser till att alla människor kan känna sig trygga.
Sjukförsäkringen
och a-kassan
ska finnas där för den som blivit sjuk eller arbetslös och därför inte kan försörja sig och sin familj.
Den som saknar förutsättningar att jobba ska ges en trygg försörjning.
Motsatsen är ett samhälle byggt på principen om den starkes överlevnad, och det är allt annat än mänskligt.
Socialförsäkringssystemen ska ge ekonomisk trygghet under den tid vi inte kan arbeta,
men också vara inriktade på att människor så snart som möjligt ska kunna återvända till ett arbete.
Alltför länge var Sveriges sociala skyddsnät så mjuka att det var omöjligt att studsa upp igen.
Vi vill ha trygghetssystem som omfattar alla
och som hjälper fler att gå från arbetslöshet till att ha ett jobb.
Som ger möjligheter att förverkliga drömmar,
utbilda sig,
satsa på en ny karriär.
Som, med hjälp av rätt rehabiliteringsinsatser och stöd, ger fler chansen att gå till jobbet igen.
De förändringar av socialförsäkringsreglerna som vi har genomfört har väckt mycket debatt. Stora förändringar leder alltid till oro och fara för att enskilda hamnar i kläm – något man måste vara ödmjuk inför.
Trots farhågor om att människor skulle slås ut så har förändringarna visat sig vara ett kliv i rätt riktning.
Människor som tidigare skulle ha slussats ut i förtidspension har nu fått jobb och klarar av att stå på egna ben.
Samtidigt är det viktigt att komma ihåg att de som faktiskt saknar möjligheter att försörja sig själva även i fortsättningen får stöd från samhället.
Ovanligt många personer kommer att gå i pension under de närmaste åren. Det kommer att innebära en stor efterfrågan på arbetskraft
och då är det viktigt att vi hittar fler vägar in för dem som i dag står längst bort från arbetsmarknaden.
Lågutbildade ungdomar
och nyanlända invandrare
måste genom smidiga regler, skräddarsydda kurser och bra coachning ges bättre möjligheter att få jobb.
Vi vill göra det enklare för människor med funktionshinder att kunna ta ett arbete
. Genom att satsa på såväl akademisk
som yrkesinriktad utbildning
och ett utökat lärlingssystem
vill vi skapa större möjligheter för dem som i dag har svårt att få ett jobb. 
Nya och växande företag skapar arbetstillfällen,
bättre ekonomi
och mer välfärd.
Därför vill vi att fler ska våga satsa på sina idéer och starta eget.
Arbetslösheten kan bara bekämpas med hjälp av fler och växande företag.
Vi har infört RUT - och ROT -avdrag,
sänkt skatter och avgifter
och förenklat regler.
Vi vill fortsätta att förbättra företagsklimatet
så att Sverige ska kunna fortsätta utveckla välfärden.
Vad kan vara värre än att väckarklockan ringer klockan halv sju en mörk och regnig måndagsmorgon i november? Kanske att den inte gör det. Arbetslöshet är ett slöseri med mänskliga resurser
Att ha ett arbete handlar om pengar, naturligtvis, men också om gemenskap, om vänner, om att vara behövd, om tillfredställelsen i att göra ett bra jobb.
Därför måste arbetslösheten bekämpas.
Nya jobb kan inte kommenderas fram av politiker.
Fler utbildningsplatser,
pengar till kommunerna
och bättre hjälp med att hitta de jobb som finns är ett viktigt stöd.
Men det räcker inte.
På sikt kan arbetslösheten bara bekämpas med hjälp av fler och växande företag i hela landet.
Det kräver människor som vågar satsa på att förverkliga sina idéer.
Då krävs också en politik som förstår sig på företagens förutsättningar.
En politik som ger goda villkor till både små och stora företag
och som förstår vikten av rimliga skatter
och stabila, enkla regler.
Beskattningen av företag måste fortsätta att minska.
Det finns goda anledningar till att politiken ska främja näringslivet.
Välfärd och företagande hänger ihop.
Går det dåligt för företagen går det också dåligt för Sverige,
och då blir det svårare att få råd med satsningar på skola,
vård
och omsorg.
Företagande handlar om jobben.
Sveriges framtid hänger på att vi lyckas upprätthålla ett bra företagarklimat,
så att entreprenörer vågar satsa långsiktigt.
Det är viktigt att lägga resurser på forskning
och infrastruktur
för att klara den internationella konkurrensen.
De rödgröna vänsterpartierna vill slopa rut- och rot-avdragen, trots att de underlättar människors vardag
och är helt nödvändiga för många mindre företag som ofta möter orättvis konkurrens från den ”svarta” sektorn.
För Kristdemokraterna är det självklart att dessa skattlättnader ska behållas.
En utvecklad tjänstesektor har visat sig gynna kvinnors företagande
och därmed ökat förutsättningarna för jämställdhet.
Lagen om valfrihetssystem inom äldreomsorgen – lov – är ett bra exempel på hur reformer som ökar välfärden
också kan stimulera människor inom traditionellt kvinnodominerade yrken att starta och driva egna företag.
Ett lärlingssystem
och andra särskilda insatser behövs för att fler unga ska få en chans att etablera sig på arbetsmarknaden.
Vi behöver också bli bättre på att ta till vara alla människors förmåga, även de som står längst från ett jobb idag.
En viktig del av detta arbete är att bekämpa den orättfärdiga diskriminering som hindrar många invandrare från att få jobb. 
Ett Sverige där folk känner sig trygga är ett mänskligare Sverige.
Vi vill att folk griper in om något är på väg att gå snett.
Vi jobbar för att samhället ska bli bättre på att förebygga brott.
Då krävs också en familje- och skolpolitik som ser till att barn kan växa upp i trygghet
Brott ska få påföljder,
och samma regler ska gälla för alla oavsett bakgrund.
Vi vill ha fler närpoliser,
och tidiga insatser för att fånga upp ungdomar som är på väg att hamna fel.
Hederlighet kan inte ersättas av övervakningskameror.
Ett tryggt samhälle kan inte lagstiftas fram.
Trygghet kräver modiga människor – människor som vågar säga ifrån, som orkar hålla ordning på rätt och fel och agera ärefter.
Kristdemokraterna vill se ett samhälle där det är enklare att följa reglerna än att bryta mot dem. Där regler respekteras och där gemensamma normer stärks.
Alla ska ha samma rättigheter, men alla har också samma skyldigheter.
Vi vill ha ett samhälle där de som begår brott blir straffade
och brottsoffer får upprättelse.
Där likhet inför lagen är en självklarhet
och folk inte behandlas olika beroende på social ställning,
etnisk härkomst
eller ekonomiska förutsättningar.
Men också ett samhälle med tid för förlåtelse och försoning där alla får en andra chans.
När rädslan ökar och tryggheten minskar är det lätt att ropa på politiska åtgärder. Fler poliser! Hårdare straff ! Nästan alla håller med. Och till viss del är det rätt.
Vi behöver bli bättre på att se till att brott inte lönar sig.
Att kriminella handlingar får konsekvenser.
Att rättvisa straff utdöms
– för att brottsoffret ska få upprättelse,
men också för att brottslingen ska kunna sona sitt brott och få möjlighet till en andra chans.
Det behövs poliser som har tid att utreda även inbrott och cykelstölder.
Det krävs ökade resurser till åklagare,
domstolar,
och kriminalvård.
Hatbrott och organiserad brottslighet måste bemötas med effektiv lagstiftning.
Därför anser vi att deltagande i och stöd till rasistiska, kriminella och terroriststämplade organisationer ska vara olagligt.
Men framför allt krävs tidiga insatser
för att fånga upp ungdomar som är på väg att hamna snett.
Fler poliser
och bättre domstolsprocesser är viktigt, men det räcker inte.
Vi vill att kommunerna ska utveckla det lokala brottsförebyggande arbetet.
Och framför allt behövs stöd till familjer
och en bra och fungerande skola.
En trygg miljö för barnen att växa upp i,
där de kan få möta kärlek, förståelse, ställas inför krav, ta ansvar för sina handlingar och lära sig respektera och värna om andra. 
Skolan ska handla om kunskap.
Det behövs tydliga mål och undervisning som passar varje elev.
Vi vet att barn är olika och lär sig på olika sätt.
Därför måste skolan tidigt uppmärksamma de barn som har behov av särskilt stöd.
Skolan ska ha en tydlig värdegrund som baseras på respekt för att människor är olika, men lika mycket värda.
Barnen förtjänar trivsamma lokaler, bra mat och lärare som har tid för en pratstund.
Och som tar krafttag mot mobbning.
Alldeles för många barn går till skolan med en klump i magen varje morgon.
För många är skolan en källa till oro, frustration och nervositet. Så ska det inte vara.
Vi kristdemokrater vill se till att skolmiljön blir bättre,
vi vill arbeta hårdare mot mobbning,
och vi vill hjälpa varje barn att nå de uppsatta målen för utbildningen.
Alla barn är värda en bra skolgång.
Kristdemokraterna vill att skolan ska handla om kunskap.
Vi vill ha tydligare mål,
tidigare betyg och ordentlig uppföljning,
så att fler elever når målen.
Skolan måste bli bättre på att tidigt uppmärksamma vilka barn som behöver extra stöd för att inte halka efter.
Men samtidigt som barnen lär sig matematik eller geografi behövs tid för att prata om hur vi lever tillsammans.
Vi tycker att skolan har ett ansvar att förmedla grundläggande etiska värden som människolivets okränkbarhet och solidaritet med den som är svagare.
Det kräver en tydlig värdegrund som baseras på respekt för att alla människor är olika, men ändå har samma värde.
Det kräver också att lärare har tid att prata med sina elever.
I det ingår att arbeta aktivt mot mobbning och kränkande beteende.
Det borde vara en självklarhet att alla elever ska kunna känna sig trygga och uppskattade men så är det inte idag. Könsdiskriminering och rasism i skolan måste bekämpas.
Sveriges elever förtjänar trivsamma klassrum, matsalar som serverar god mat och toaletter som är städade.
En bra skolmiljö skapar den trygghet som krävs för att barn ska kunna ta till sig kunskap.
En elev som beter sig illa måste få ett tydligt besked om att hans eller hennes uppförande inte accepteras i skolan.
En elev som anstränger sig, är aktiv på lektionerna och omtänksam ska uppmuntras i sitt beteende.
Vi vill att skolk ska skrivas in i betyget
och att ett skriftligt omdöme om elevens uppträdande och engagemang i skolan ska bifogas till betyget.
En förutsättning för att skolan ska bli tryggare är att ha fler vuxna på plats, inte enbart lärare utan även elevhälsovård,
kuratorer
och annan personal.
Dessutom är det nödvändigt med engagerade föräldrar som stöttar och uppmuntrar, skapar förutsättningar för att läxorna blir gjorda och bryr sig om vad som händer i skolan.
Utan en fungerande ekonomi är det svårt att känna sig trygg.
Bara den som aldrig har haft tomt i hushållskassan skulle kunna hävda något annat.
Mindre pengar betyder mindre trygghet, därför säger vi nej till höjd skatt.
Vi vill att alla ska kunna spara en slant på banken.
Tusen kronor extra kan avgöra om man har något kvar i slutet av månaden.
Vi vill sänka skatten för pensionärerna.
Trygghet handlar i stor utsträckning om pengar. Om att lönen ska räcka månaden ut.
Ändå vill en del politiker höja skatterna.
Höjda skatter betyder mindre pengar i plånboken,
mindre trygghet
och mindre möjlighet att bestämma själv.
När man lyssnar på de rödgröna vänsterpartierna så låter det ibland som om höjda skatter per automatik skulle innebära bättre välfärd.
Men hur kan mindre pengar för vanligt folk innebära annat än mindre trygghet?
Vi tror på generös, allmän välfärd,
och vi kommer aldrig att kompromissa med kvaliteten på skola,
äldreomsorg
eller vård.
Men samtidigt tycker vi att det är oerhört viktigt att hushålla med statliga och kommunala medel, för det är pengar som tillhör skattebetalarna.
Målet för Kristdemokraternas ekonomiska politik är uthållig tillväxt
och en bättre välfärdsutveckling.
För att åstadkomma detta anser vi att Sverige behöver fortsatta reformer med skattesänkningar på arbete,
sparande
och företagande.
Den ekonomiska krisen lämnar ingen oberörd. Sverige är ett litet land med en stor export som är beroende av den ekonomiska utvecklingen i världen.
När ekonomin dalar i vår omvärld påverkar det Sverige mer än många andra länder.
Ingen vet i dag hur lång tid det kommer att ta för världsekonomin att hämta sig. Därför krävs ansvarsfullhet och långsiktighet för att inte riskera de offentliga finanserna.
Brist på ansvarstagande slår direkt mot välfärdens kärna,
mot sjukvård,
skola
och äldreomsorg.
Det riskerar att leda till skattehöjningar
som skulle öka arbetslösheten.
Det skulle framför allt drabba dem med små ekonomiska marginaler.
För vanliga människor spelar det roll om skatten är tusen kronor lägre per månad, eller några hundralappar för den delen.
Något är fel om människor som jobbar inte kan klara sig på sin lön.
Därför vill Kristdemokraterna fortsätta att sänka skatten,
både för de som jobbar
och för pensionärer.
Vi vill att människor ska kunna leva på sin lön och ha litet pengar över att spara varje månad. Med pengar på banken kan du sova lugnare alldeles oavsett hur räntan förändras.
Med pengar på banken är det ingen katastrof om kylskåpet går sönder eller vinterskorna slits ut.
Med pengar på banken styr du mer över din egen tid.
Du får frihet men också förmåga att hantera det oväntade.
När fler människor har det så, har vi fått ett tryggare samhälle. 
Kristdemokraterna är emot främlingsfientlighet i alla former.
Sverige ska vara ett öppet land för människor som flyr från förtryck och förföljelse.
Möten mellan människor med olika bakgrund gör Sverige bättre.
I ett mänskligare Sverige har alla samma rättigheter, skyldigheter och möjligheter.
Jobb och språk är nycklarna till integration.
Vi vill att alla som kommer till Sverige ska få börja jobba direkt.
Alla ska redan från början ta ansvar för, och påverka, sin vardag.
Varje dag fattar människor världen över det ofattbart svåra beslutet att fly. För att det inte går att vara kvar där hemma längre. För att kriget och förtrycket gått för långt. För att barnen inte är säkra
För att det har blivit omöjligt att utöva sin religion,
omöjligt att ha en politisk åsikt.
De söker efter en möjlighet att skapa trygghet för den egna familjen, att ta ansvar. En möjlighet att försörja sig och äta sig mätta.
Många av de problem som människor kopplar ihop med invandring handlar i själva verket om bristande integration.
Vi vill göra samhället mer integrerat,
främja en gemensam värdegrund
och se till att människor med olika bakgrund och förutsättningar kan mötas och ingå i gemensamma sammanhang.
En kraftfull åtgärd för att motverka segregation är att se till att alla bostadsområden har en blandad bebyggelse.
För detta behövs fler bostäder, inte minst fler hyresrätter.
Tıdigare socialdemokratiska regeringar har inte lyckats stimulera det byggande av hyresrätter som krävs för en rörlig bostadsmarknad.
Skatter, regler och bestämmelser som hindrar byggföretag att bygga nya bostäder till rimliga priser måste förändras.
Det finns de som vill sluta leden och stänga Sveriges gränser. Som tycker att vi är oss själva nog. Som påstår att Sverige inte har något att erbjuda alla dem som söker en bättre framtid. Som ställer grupper mot varandra. Kristdemokraterna håller inte med – tvärtom.
För att göra Sverige mänskligare måste vi säga att vi har fått nog av de krafter som försöker sprida rädsla och otrygghet.
Vi ska inte anpassa oss efter deras världsbild. Främlingsfientlighet ska inte ha någon plats i Sverige.
Vi vill att Sverige ska vara ett öppet och medmänskligt land där folk känner sig välkomna.
Varje människa ingår i flera olika gemenskaper. Den viktigaste är familjen.
Men livet vore fattigt utan vännerna, kören, fackföreningen, idrottslaget, församlingen och pensionärsföreningen.
Vi vet hur viktiga ideella krafter är för utvecklingen.
De skapar ett mänskligare Sverige där människor tar ansvar gemensamt.
Vi vill öka möjligheterna för människor att engagera sig,
bland annat genom att skattebefria gåvor till ideella organisationer.
Samhället består av mycket mer än staten. Många olika och starka gemenskaper skapar trygghet, mångfald och vitalitet.
De skapar ett mänskligare Sverige.
Vi vill ge familjer mer vardagstid tillsammans.
Vi vill uppmuntra människor att mötas – över generationsgränser, oberoende av ursprung.
Ett sådant samhälle kräver att människor får större frihet
och större ansvar.
Att vi sätter en gräns för vad som beslutas av politiker.
Det ligger i den mänskliga naturen att bilda gemenskaper och sociala nätverk för att sträva mot gemensamma mål.
Ett levande föreningsliv är också viktigt eftersom det engagemang som skapas innebär att demokratin stärks.
Dessutom är föreningslivet en mötesplats där kontakter skapas och det leder till ett välstånd i samhället.
Vi tycker att ideell verksamhet ska gå före kommersiella intressen vid utformningen av fritidspolitik.
Gåvor till ideella organisationer bör vara avdragsgilla.
Biståndsorganisationer, socialt engagerade föreningar och trossamfund tillhör det civila samhället och måste få utvecklas i frihet utan statlig styrning och i enlighet med sin särart.
Det offentliga ska komplettera istället för att konkurrera med denna verksamhet.
Uppgiften för det offentliga är således inte att ersätta utan snarare att uppmuntra, samarbeta med och ta vara på till exempel det sociala arbete som många föreningar och samfund bedriver såväl inom som utom landets gränser.
Idrottsrörelsen bidrar till god livskvalitet för många människor.
Elitidrotten är en inspirationskälla för den breda idrottsverksamheten
men grunden för idrotten som folkrörelse utgörs av många enskilda tränares och ledares ideella insatser för att skapa en bra fritid för barn och ungdomar.
Barn- och ungdomsverksamhet måste få ett ordentligt stöd.
Flickor och pojkar ska ha likvärdiga förutsättningar för olika aktiviteter. 
Kultur är opera och dokusåpa. Hårdrockskonserter och författarträffar. Elfriede Jelinek och Bananer i pyjamas.
Underhållande förströelse och outhärdliga provokationer.
Ett mänskligare Sverige kräver diskussioner om etik och om vad som är rätt och fel.
Sådana samtal kräver ett sammanhang, utan kultur blir det omöjligt.
Kultur är en förutsättning för att vi ska kunna ha ett civiliserat samhälle.
Därför vill vi se till att Sveriges kulturliv blomstrar.
För att få ett tryggare och mänskligare samhälle behöver vi prata mer om hur vi lever tillsammans.
Sådana samtal kräver en känsla av sammanhang,
ett sammanhang som skapas och synliggörs av olika sorters kultur.
Kulturen ger oss en historisk förankring
och verktyg för att möta livets svåra frågor och moraliska avvägningar.
Vi får ta del av andras livsvillkor och drömmar.
Dessutom handlar kultur om kunskap och om bildning.
Utan kultur är ett samhälle varken civiliserat, demokratiskt eller mänskligt.
Kultur skapar förståelse för att vi alla är olika, men samtidigt ganska lika.
Det finns de som hävdar att vissa former av kultur är värda mer än andra
. Att det som är folkligt också är banalt,
att kultur måste vara experimentell och utmanande för att vara meningsfull.
Vi tycker att det är en snobbig syn på kultur.
Kultur handlar inte bara om balett och konstmuseer. Det handlar också om popmusik, om fotboll, om tidningar, om film.
Självklart ska kultur kunna vara både svårtillgänglig och nyskapande, men även bred och populär underhållning är kultur.
Vi tycker att det är viktigt att låta alla komma till tals i debatten,
och att det är bra om så många som möjligt är kulturkonsumenter.
Kulturen frodas bäst bland de människor som utgör dess kärna.
Därför ska kulturen i mindre utsträckning styras av beslut uppifrån.
Politikens uppgift är att ge kulturen möjlighet att växa fritt – både på amatörnivå och på professionell nivå.
Det handlar om att ge rimliga ekonomiska villkor
och fria händer att använda resurserna på bästa sätt.
Det är också nödvändigt att vara långsiktig.
Kristdemokraterna vill förvalta arvet av tankar, värderingar och idéer som lämnats till oss från tidigare generationer.
Religiösa samfund är viktiga bärare av kultur och värderingar.
Här finns kulturella yttringar i många olika former och historiska byggnader att vårda.
Arkiv, bibliotek och museer har ett särskilt ansvar för att bevara kulturarvet
. De måste få tillräckligt med resurser för att klara denna uppgift.
Vi vill också slå ett slag för barnkulturen.
Kulturen måste få en plats i skolans vardag,
den kan inte bestå av tillfälliga evenemang utan koppling till den övriga verksamheten.
Därför vill Kristdemokraterna att satsningen ”Skapande skola”
ska gälla alla barn och elever i förskola och grundskola.
Dessutom ska tillgång till skolbibliotek vara en självklarhet. 
Sveriges bistånd ska vara generöst.
Vi kämpar för rättvis och hållbar global utveckling,
jämställdhet
och demokrati.
Men att bekämpa fattigdom handlar om mer än bistånd.
Vi ska ha jordens fattiga, förföljda och förtryckta för ögonen när vi formar vår politik på alla områden.
Vi vill riva ner EU:s handelshinder.
Vi ska arbeta för att EU blir en fredsskapande kraft,
inte enbart i Europa utan globalt.
Utvecklingspolitik
och miljöpolitik ska gå hand i hand.
Mer än en miljard människor lever i yttersta fattigdom. Många saknar mat för dagen och har inte tillgång till rent vatten. De flesta lever långt bort och vi känner dem inte. Ändå tycker Kristdemokraterna att vi, som land och som enskilda personer, har ett ansvar.
Vi måste välja medmänsklighetens politik istället för egoismens politik.
Vi har ett ansvar att öka våra ansträngningar för att tränga undan fattigdomen från jordens yta.
Fattigdom hör inte hemma här.
Sverige har en viktig uppgift att underlätta för ökad handel
och hållbar ekonomisk tillväxt
som kommer fattiga länder och människor till del,
inte minst genom att riva ner eu:s handelshinder.
Miljö- och klimatpolitiken
ska samverka med utvecklingspolitiken.
Fattiga länder ska inte behöva betala för att vi i den rika världen smutsar ner.
Vi ska driva på eu att bli en fredsskapande kraft,
inte enbart i Europa utan globalt. För att behålla goda internationella kontakter måste Sverige finnas representerat på fler håll i världen.
För att främja världsfreden,
minska de globala klyftorna
och miljöförstöringen
krävs ökat internationellt samarbete bland annat i fn.
Vi värnar enprocentmålet för det svenska biståndet,
ett generöst bistånd är en moralisk skyldighet för oss i den rika delen av världen.
Vi vill att långsiktig fattigdomsbekämpning ska prioriteras
och att pengarna ska gå till de fattigaste människorna och länderna, inte minst i Afrika.
De ideella organisationerna ska spela en ökad roll i biståndet.
Vi behöver bli bättre på att fokusera på mänskliga rättigheter i utrikesarbetet.
Vi kan aldrig tolerera kränkningar av de mänskliga rättigheterna, var de än sker.
Vi har ett särskilt ansvar att verka mot förtryck i alla länder Sverige har politiska eller ekonomiska förbindelser med.
Genom vårt engagemang i internationella forum ska vi stå upp för dem som förtrycks för sin strävan att nå demokrati eller straffas för att de har en tro.
Dödstraffet måste avskaffas i hela världen. 
Vi måste minska påverkan på klimatet och satsa på miljön – för framtidens skull.
Ekonomisk utveckling
och miljöarbete måste gå hand i hand.
Det ska vara dyrt att förorena miljön
samtidigt som det ska finnas goda möjligheter att leva, resa, tillverka och transportera på ett klimatsmart sätt.
Så att det blir jobbigt att vara miljöovänlig,
men enkelt att vara miljövän.
Alltför länge har vi utgått från att jordens resurser är oändliga. Att rent vatten och frisk luft inte kan ta slut. Att den biologiska mångfalden är en självklarhet. Idag vet vi bättre.
Kristdemokraternas miljöpolitik bygger på insikten om att vi har ett ansvar både för människor som lever i fattiga länder
och förkommande generationer.
Vi vill rädda miljön
och ändå skapa tillväxt.
Det är ingen omöjlighet. Utveckling och miljöarbete är inte storheter som måste ställas mot varandra.
Saker kan produceras på ett mycket mer miljövänligt sätt.
Energi kan användas effektivare och dessutom komma från annat än kolkraft och olja.
Mat måste odlas utan skadliga bekämpningsmedel.
Vi kan fundera över hur vi använder våra resurser. Är det fler prylar vi vill ha, eller är det tid med familjen, mer kultur och mer tid i löpspåret?
Att lägga resurser på annat än energikrävande konsumtion gör vår livsstil mer hållbar.
Miljöpolitiken var länge enbart en nationell angelägenhet. Men miljöproblemen stannar inte vid nationsgränserna.
Klimatförändring, luftföroreningar, kemikalier och avloppsvatten är internationella problem.
Havens känsliga ekosystem belastas av många olika länder.
Det är därför självklart att miljöfrågorna ska hanteras internationellt.
Många problem kan lösas på eu-nivå
medan andra frågor kräver globala lösningar.
Klimatfrågan kan bara lösas genom internationellt samarbete.
Vi arbetar för att eu- ska minska sina utsläpp av växthusgaser med minst 30 procent till år 2020.
Men det är viktigt att de internationella klimatförhandlingarna också har ett längre perspektiv.
För att begränsa den globala uppvärmningen
måste de industrialiserade ländernas utsläpp minska med 80–95 procent under de närmsta fyrtio åren, det är en enorm utmaning!
För att klara en så stor utsläppsminskning krävs att vi tar krafttag redan nu.
Det gäller att åstadkomma mångfald i energiproduktionen.
Biobränsle, vindkraftverk, solenergi och småskalig vattenkraft måste utvecklas.
Istället för att avveckla vill vi kunna förnya kärnkraften.
Ny teknik för både små- och storskalig förnybar energiproduktion ska främjas.
Sverige behöver ett system för energiskatter och miljöavgifter som i högre grad stimulerar till ett mer miljövänligt beteende.
Självklart måste det ske med hänsyn till hushållens och näringslivets förutsättningar.
Vi är för en grön skatteväxling som innebär att andra skatter sänks. 
