VĚCI VEŘEJNÉ: STRANA PŘÍMÉ DEMOKRACIE
Věci veřejné hodlají změnit současnou politickou (ne)kulturu větším zapojením občanů do rozhodování, tedy větším užíváním prvků přímé demokracie.
Což v případě, když se Věci veřejné dostanou do parlamentu, znamená, že o dalším směřování naší politiky budete spolurozhodovat i vy –
v našich elektronických vnitrostranických referendech.
Už nyní můžete spolu s námi vytvářet náš program.
Stačí se přihlásit na našich internetových stránkách.
Obecně naše snaha směřuje k širšímu užívání referend.
V současnosti má Česká republika pouze zákon o místním referendu, které umožňuje konání referenda v obcích a statutárních městech.
To je jediný prvek přímé demokracie, který v České republice v současnosti funguje.
Chceme tento institut rozšířit, a proto jsme pro vytvoření ústavního zákona, který by jasně definoval situace, kdy mohou občané rozhodovat přímo a následně přijmout zákon o obecném referendu.
Tento zákon rozšíří užívání referenda i na úroveň krajů a celé republiky.
V souvislosti s myšlenkou nabídnout občanům více možností k přímému rozhodování zastáváme názor, že i mnozí veřejní činitelé by měli být do svých funkcí voleni přímo občany, čímž dojde k mnohem větší osobní odpovědnosti.
Proto budeme prosazovat přímou volbu prezidenta, hejtmanů a starostů.
Přímá volba je jediný způsob, jak znemožnit politikům utvořit si v rámci systému pevné vazby a díky svému vlivu pak funkci zneužívat a mít jistotu, že budou opět zvoleni.
Jsme přesvědčeni, že důvěra lidí ve zvolené zástupce díky přímé volbě vzroste, stejně jako jejich zájem a celková informovanost o politice a správě věcí veřejných.
Osobní odpovědnost bude navíc posílena možností politika za zvláštních okolností odvolat.
Přesný způsob, za jakých okolností a jakým způsobem bude odvolávání politika probíhat, bude předmětem celospolečenské diskuse.
Tým politologů a právníků Věcí veřejných dnes analyzuje různé fungující modely (Švýcarsko, USA, Slovensko…) a hledá varianty, které představí k diskusi.
Jelikož prosazujeme osobní odpovědnost i u našich zastupitelů v Parlamentu ČR, zasadíme se o změnu současného volebního zákona do Poslanecké sněmovny, který porušuje pravidlo o rovnosti hlasů.
Budeme požadovat změnu směrem k většinovému volebnímu systému, který přináší větší důraz na osobní kvality a odpovědnost politiků, jasnou vazbu poslance na region, oslabení moci stranických aparátů i jednoduchost.
Jsme si vědomi, že všechny námi navržené body (přímá volba politiků, jejich odvolatelnost, změna volebního zákona…) jsou dnes nerealizovatelné a vyžadují změnu ústavy.
Prosazujeme proto celospolečenskou diskusi na téma změny ústavy a její následné schválení celorepublikovým referendem.
Shrnutí našich návrhů a požadavků:
Budeme prosazovat ústavní zákon o referendu.
Zjednodušíme možnost iniciovat referendum občany.
Jsme pro přímo voleného prezidenta i pro přímou volbu hejtmanů a starostů.
Prosadíme změnu současného volebního zákona do Poslanecké sněmovny, který porušuje pravidlo o rovnosti hlasů.
Budeme požadovat změnu směrem k větší osobní odpovědnosti politiků.
Na základě změny současného systému se zasadíme o možnost odvolatelnosti politiků.
EKONOMIKA
„Stop zadlužování, snížení výdajů ve veřejných zakázkách o 20 %, zakázky na internetu a pod dohledem veřejnosti.
Štíhlý stát: plošné snížení počtu úředníků o 10 %.“
Stát není a ani nemůže být tvůrcem hospodářského růstu, může však pro něj zajistit vhodné institucionální prostředí.
Cílem VV je v období 2010 – 2014 dosáhnout vyrovnaného rozpočtu, splnění maastrichtských kriterií a zahájit důchodovou a zdravotní reformu.
Deficitní státní rozpočet navrhujeme schvalovat ústavní většinou.
Stát by měl pro podnikatele a domácnosti zajistit takové právní prostředí, které zaručí jednoduchou a rychlou vymahatelnost vlastnických práv.
Podporujeme politiku pevných pravidel oproti jednorázovým a nesystémovým opatřením.
Přístup státu vůči všem subjektům musí být otevřený, jasný a předvídatelný.
Jsme pro zavádění nových norem a zákonů pouze tam, kde existuje jejich reálná potřeba,
nechceme měnit to, co je funkční a efektivní.
Záleží nám na svobodném obchodu, svobodném podnikání
a na tržním konkurenčním prostředí.
Podporujeme v dlouhodobém horizontu snížení demotivujících přímých daní ve prospěch daní nepřímých.
Snížením daní z příjmu snížíme i ztrátu efektivnosti způsobenou přerozdělováním.
Daňový výnos státu bude soustředěn na zboží, o kterém si občané svobodně rozhodnou, jestli ho koupí, či nikoliv.
Eventuální zvýšení spotřebních daní musí být posuzováno i s ohledem na situaci v okolních zemích.
Státní finance není možno udržet dlouhodobě ve vyrovnaném rozpočtu bez zásadní reformy důchodového systému a reformy zdravotnictví.
Hospodaření minulých vlád způsobilo, že se naše ekonomika ocitla v době celosvětové hospodářské krize před naléhavým úkolem vyřešit problém deficitu státních financí.
Ač je situace vážná, jsme přesvědčeni, že je řešitelná rozumnými systémovými a rozpočtovými opatřeními bez drastických negativních dopadů na životní úroveň našich spoluobčanů.
V dalším kroku je však třeba přistoupit k zásadnímu snížení mandatorních výdajů státu, k reformě důchodového systému a reformě zdravotnictví.
Pro nejbližší období navrhujeme následující kroky:
PŘÍJMY DO STÁTNÍHO ROZPOČTU – SPRAVEDLIVÉ DANĚ, DODATEČNÉ PŘÍJMY 40 MLD. KORUN
Daňový systém v ČR je nesmírně složitý.
Podnikatelé i drobní živnostníci se v něm nevyznají a často se i v dobré víře dopustí daňového úniku.
VV kromě zjednodušení daňového systému prosazují i výjimečnou jednorázovou daňovou amnestii, jejíž součástí bude i zpřísnění postihů za daňové úniky.
Daňová amnestie – jednorázové, mimořádné opatření pro mimořádnou situaci.
Jedná se o zdanění peněz vyvedených v rozporu s českými daňovými předpisy mimo území ČR, které se nevztahuje na peníze získané trestnou činností.
Každý poplatník, který tyto prostředky v zahraničí přizná, zaplatí jednorázovou sankci ve výši 6 – 8 % z vyvedené částky bez dalšího postihu.
Opatření se bude vztahovat na období minulých pěti let.
Tato metoda s úspěchem použitá například v Itálii či v Německu by dle našeho odhadu přinesla přímo do státního rozpočtu 6 – 8 mld. korun a dalších 100 mld.  korun do české ekonomiky.
Prodloužíme období zpětného vyměření daně ze současných 3 na 5 let.
Znovu obnovíme útvary finanční policie.
Dlouhodobým cílem VV jsou nízké daně.
Vědomi si však současné situace, napjatých veřejných rozpočtů a vzhledem k našemu cíli dosáhnout ve střednědobém horizontu vyrovnaných rozpočtů, prosazujeme tyto návrhy:
Daň z příjmu právnických osob – ponechat pro následující dva roky sazbu ve výši 20%.
Předpokládaný příjem z tohoto opatření spolu s předpokládaným růstem HDP je 15 mld. korun.
Daň z příjmu fyzických osob – zavést progresivní daň pro nejvyšší příjmové skupiny, konkrétně 25% pro příjmy nad šestinásobek průměrné hrubé měsíční mzdy (zhruba 145 tisíc korun).
Nebudeme zvyšovat strop pro odvody sociálního a zdravotního pojištění, neboť současnou výši považujeme z hlediska principu solidarity za dostatečnou.
Daň z přidané hodnoty – ponechat pro následující dva roky sazby 10% a 20%.
Zdanění hazardu – skoncovat s dosavadním systémem výjimek pro sázkové a loterijní společnosti v oblasti daně z příjmu.
Příjmy těchto společností budeme zdaňovat jako běžné obchodní společnosti s jednotnou sazbou 20%.
Dosavadní systém nahrává i skrytému financování politických stran.
Řádným zdaněním dosáhneme navýšení příjmu do státního rozpočtu o zhruba 14,5 mld.
Zdanění prostituce – toto opatření přinese do státní pokladny až 1,5 mld. korun.
Omezení výjimek v daňové oblasti – mimo jiné i zdanění zaměstnaneckých benefitů.
Zrušení daně dědické a darovací – tyto daně považujeme za nemravné, neboť se zdaňuje to, co bylo již jednou řádně zdaněno.
Příjem z těchto daní je zanedbatelný a naopak náklady na výběr jsou neúměrně vysoké.
VÝDAJE ZE STÁTNÍHO ROZPOČTU – KONEC PLÝTVÁNÍ, ÚSPORA 80 MLD.  KORUN
Snížení počtu státních úředníků o 10 % -
více než 450 tisíc státních úředníků na všech úrovních státní správy představuje pro naše veřejné finance obrovskou zátěž.
Redukce tohoto úřednického aparátu přispěje k zefektivnění činností ve státní správě a přinese do veřejných financí částku zhruba 16,5 mld. korun.
Zásadní změna zákona o veřejných zakázkách – kromě všeobecně proklamované transparentnosti veřejných zakázek požadujeme, aby zákon skoncoval s dosavadní praxí,
kdy jsou veřejné zakázky dopředu šity na míru konkrétnímu uchazeči nebo zadávací dokumentace umožňuje vstup do výběrového řízení pouze několika již dopředu domluveným uchazečům.
Budeme přísněji definovat účast členů výběrových komisí.
Nastavení spravedlivých podmínek ve veřejných zakázkách může přinést společně se zřízením centrálního nákupu,
elektronických aukcí a
snížením provozních výdajů ministerstev včetně jejich slučování (například ministerstva zemědělství a ministerstva životního prostředí) do státního rozpočtu zhruba 50 – 60 mld.  korun a další miliardy korun do veřejných rozpočtů na úrovni krajů, obcí a státních organizací.
Elektronické aukce – chceme v maximální možné míře využívat tohoto nástroje na všech úrovních státní správy.
Na základě veřejného oznámení o poptávce určitého zboží dodavatelé zcela transparentně nabízejí v aukci nejnižší cenu, za kterou jsou schopni dodat celý nebo částečný rozsah požadovaného plnění.
Centrální nákup – požadujeme, aby veškeré nákupy, které je možné sjednotit pro všechna ministerstva nebo jejich část (výpočetní technika, kancelářská technika, kancelářský materiál atd.), byly nakupovány centrálně.
Tím bude možno dosáhnout lepší ceny a tyto nákupy realizovat nejlépe formou elektronické aukce.
Centrální nákup by byl zřízen při Úřadu vlády ČR.
Cenové limity pro stavbu dálnic – prosazujeme použití parametrických cen srovnatelných ekonomik jako nepřekročitelného limitu pro liniové stavby.
Omezení podpory stavebního spoření – stát dotuje stavební spoření částkou 13,4 mld. korun, i když toto spoření je většinou používáno na jiné účely než pro financování bydlení.
Navíc jsou většinou spořeny minimální částky s maximálním příspěvkem státu.
Proto prosazujeme zachování dosavadní podpory stavebního spoření, jen pokud je toto spoření skutečně spojeno s pořízením bydlení.
Těm, kteří používají stavební spoření jako výhodnou formu spoření, i všem ostatním, chceme nabídnout možnost přímé koupě státních dluhopisů.
Stát vydává průběžně státní dluhopisy na úhradu státního dluhu.
Jedná se o produkt se zajímavým výnosem, srovnatelným s výnosem ze stavebního spoření.
Státní dluhopisy jsou však v drtivé většině nabízeny pouze bankám.
Proto chceme otevřít možnost koupě i našim spoluobčanům.
Daňové asignace – v první fázi navrhujeme zavést do našeho daňového systému prvek daňových asignací, který je v Evropě obvyklý.
Konkrétně navrhujeme, aby mohl daňový poplatník odvádět 2% ze zvýšené daňové sazby do oblasti, kterou si zvolí – kultura, sport, církve nebo neziskový sektor.
V druhé fázi pak možnost daňové asignace rozšíříme i na základní sazbu.
Prosadíme měření byrokratické zátěže ve veřejné správě.
Snížení paušálních poslaneckých náhrad na polovinu a zrušení příspěvků politickým stranám na poslanecké mandáty.
HOSPODÁŘSKÝ RŮST – PODPORA PODNIKÁNÍ
Vycházíme z předpokladu, že skutečným motorem hospodářského růstu může být pouze dobré podnikatelské prostředí a prosperující podniky.
Dílčí intervence státu formou zvýšeného objemu veřejných zakázek mohou částečně pomoci překlenout kritické období,
nicméně hlavní tíha hospodářského růstu leží na podnikatelské sféře.
Proto klademe důraz na zlepšení podnikatelského prostředí.
Za stěžejní priority našeho programu pro podporu podnikání považujeme následující body.
Částečné uvolnění trhu práce – Jeho „zpružnění“ přispívá k lepší tvorbě nových pracovních míst.
Pružnější pracovní trh je výhodný jak pro zaměstnance, po kterých stoupá poptávka, tak i pro zaměstnavatele, kteří mohou přijímat zaměstnance bez obav z budoucích vysokých nákladů při poklesu poptávky.
Prosazujeme, aby výše odstupného byla vázána na počet odpracovaných let u zaměstnavatele (1 rok práce – 1 měsíční odstupné, 2 roky práce – 2měsíční odstupné, 3 roky a více – 3 měsíční odstupné).
Pracovní poměr na dobu určitou bez omezení.
Platba odvodu DPH až po proplacení – jedním z problémů tížících naše podniky je nedostatek provozních prostředků.
Tento problém je způsoben částečně neochotou bank akceptovat své běžné podnikatelské riziko.
Dostatečný příjem z bankovních poplatků banky nenutí k větší aktivitě a podmínky pro poskytování provozních úvěrů se neustále zhoršují.
K tomu jsou naše podniky nuceny odvést DPH ihned po vystavení faktury, i když vlastní úhrada je provedena s časovým posunem.
Navíc se splatnost faktur vlivem současné situace prodlužuje.
Proto navrhujeme platbu odvodu DPH až po zaplacení.
Využívání financí ze strukturálních fondů EU – zde prosazujeme výrazné zjednodušení administrativy při vypracování žádostí o dotace ze strukturálních fondů EU.
Současná praxe, kdy běžný podnikatel prakticky nemá šanci bez pomoci specializovaných agentur o tyto dotace požádat, logicky komplikuje rychlost čerpání těchto prostředků a současně vytváří prostor pro machinace.
Zapojení soukromého kapitálu – podpora PPP (public private partnership – partnerství soukromého a veřejného sektoru) projektů, například při stavbách silnic, mostů či domovů důchodců, nemocnic a jiných veřejně prospěšných staveb.
Podporujeme i vstup soukromého kapitálu na železnici, který přinese zefektivnění celé železnice a snížení dotací do molocha, jakým jsou České dráhy.
Zavedení jednoho správního místa, kde budou vyřízeny veškeré náležitosti nutné ke vzniku obchodních společností.
Tím bude usnadněn vstup na trh novým podnikatelům, bude dosaženo vyššího konkurenčního prostředí, vyšší zaměstnanosti.
Vytvoření jednoho inkasního místa
Dvoustranné dohody umožňující bezproblémový vstup českých firem i na mimoevropské trhy.
Poloviční školné pro technicky zaměřené vysokoškolské obory, které přispěje k rozvoji českého průmyslu.
Podporu exportérům – Na evropské úrovni budeme podporovat zachování všech výhod společného evropského trhu a odstranění zbývajících bariér.
Ochrana evropského trhu před nekvalitními výrobky a výrobky, u kterých je nízké ceny dosaženo nedodržováním hygienických standardů, standardů bezpečnosti práce, s nízkým stupněm ochrany životního prostředí oproti standardům užívaným v EU.
Současně bývá dumpingové ceny dosaženo i uměle stlačeným kurzem vlastní měny.
Na tyto výrobky prosazujeme uvalení cla s cílem zajistit ochranu evropského spotřebitele a výrobců.
Některé další dílčí kroky a opatření jsou popsány v ostatních kapitolách programu.
PROTIKORUPČNÍ OPATŘENÍ
Politické elity už několikrát deklarovaly snahu bojovat proti korupci, ale akce typu „čisté ruce“ nepřinesly ke škodě občanů České republiky žádané výsledky.
I když se novinářům daří odhalovat korupci, nikdy se žádný větší korupční případ nedotáhl do konce a viník korupce nikdy nebyl potrestán a odsouzen.
Díky tomu se rozkrádání veřejných rozpočtů rozšiřuje.
Česká republika dostává od Transparency International rok od roku horší hodnocení a ratifikace úmluvy OSN proti korupci se neustále odkládá.
Přitom podle odhadů odborníků korupce okrádá každoročně státní rozpočet o 100 miliard korun.
Uvědomujeme si, že korupce, podivné zadávání veřejných zakázek pod taktovkou neprůhledných výběrových řízení, střety osobních a veřejných zájmů a různé formy klientelismu jsou velkým nebezpečím dnešní společnosti, a odmítáme se s tímto stavem smířit.
Vyvineme proto veškeré úsilí k snížení korupce.
Boj s ní je klíčovou částí programu Věcí veřejných.
Navrhujeme taková opatření, která povedou k větší transparentnosti, ale zároveň i k profesionalitě, odpovědnosti a kvalitě rozhodování na všech úrovních veřejné správy.
STOP PRORŮSTÁNÍ KORUPCE DO STÁTNÍ SPRÁVY
Hodláme zavést testy korupční odolnosti politiků a státních úředníků, které bude provádět speciální státní zastupitelství;
za jasně daných podmínek bude možné zapojit i civilisty.
Po vzoru Slovenska navrhneme zřízení speciálního protikorupčního soudu a státního zastupitelství, které se budou zabývat případy korupce ve státní správě a závažnou hospodářskou kriminalitou.
Budou požívat maximální nezávislosti a na jejich výkon budou kladeny mimořádné požadavky na kvalitu, nestrannost a profesionalitu, stejně jako na vysoké morální standardy.
Soudce speciálního protikorupčního soudu a protikorupční státní zástupce bude navrhovat předseda vlády a jmenovat prezident.
Budou odvolatelní, a to opět na návrh předsedy vlády a po souhlasu prezidenta.
Chceme zamezit účelovým reorganizacím Policie ČR – změny ve struktuře útvarů, které se zaměřují na odhalování korupce a závažné hospodářské kriminality, budou možné pouze prostřednictvím zákona, nikoliv nahodile.
Maximálně podpoříme odborné a materiální zázemí policejních útvarů, které se zaměřují na boj s korupcí a závažnou hospodářskou kriminalitou.
Podporujeme institut tzv.  spolupracujícího (korunního) svědka pro odhalování závažné trestné činnosti tak, aby bylo možné odhalovat nejvýše postavené figury v zločineckém podsvětí (osvědčilo se v USA, Velké Británii, ale i na Slovensku).
Pro veřejné činitele usvědčené z korupce, zneužití pravomoci, podvodů, pletich a jiné závažné trestné činnosti prosazujeme zákaz práce ve státní správě.
Zkorumpovaní úředníci nebudou mít nárok na žádné výslužné.
Budeme prosazovat nulovou toleranci korupce v právnických profesích a v řadách policistů /  jinými slovy, pokud bude těmto lidem prokázána korupce, budou navždy bez výslužného odstaveni od svých profesí.
TRANSPARENTNÍ A EFEKTIVNÍ ROZDĚLOVÁNÍ VEŘEJNÝCH FINANCÍ
Prosazujeme zákaz zadávání veřejných zakázek firmám s neznámou vlastnickou strukturou a zrušení akcie na doručitele.
Maximálně podporujeme centrální nákup na ministerstvech a elektronické aukce, které jasně stanoví zodpovědnost jedné osoby za konkrétní veřejné zakázky.
Podrobnosti v kapitole Ekonomika.
Uzákoníme povinnost zveřejňovat veškeré informace o zadávání veřejných zakázek na internetu – zadávací podmínky pro výběrová řízení, kdo, jak, za kolik zakázku vyhrál, včetně jmen úředníků a politiků, kteří zasedají ve výběrových komisích.
Veškeré uzavřené smlouvy o udělení veřejných zakázek včetně všech dodatků budou veřejně přístupné.
Prosazujeme do zákona o veřejných zakázkách jasné a tvrdé sankce za jeho porušení.
Budeme odstraňovat nesmyslné kvalifikační požadavky a výjimky, které umožňují udělit zakázku bez řádného veřejného výběrového řízení a omezují konkurenci.
Chceme pokračovat v inventuře nemravných prodejů státního majetku – vymáhání škody prostřednictvím Evropské komise.
Podporujeme snížení limitů velikosti veřejných zakázek, u kterých se povinně vypisují veřejné soutěže, a to na polovinu, tzn.  v případě veřejné zakázky na dodávky nebo veřejné zakázky na služby na 1 000 000 korun bez daně z přidané hodnoty a v případě veřejné zakázky na stavební práce 3 000 000 korun bez daně z přidané hodnoty.
Prosazujeme zveřejňování informací o průběhu přidělování dotací a grantů (kdo dotaci získal, kolik dostal bodů celkem a v jednotlivých kategoriích; všechny vítězné projekty vyvěsíme na internet).
Hodláme zavést finanční stropy pro volební kampaně politických stran.
DŮSLEDNÁ KONTROLA VEŘEJNÉ SPRÁVY
Prosazujeme posílení pravomoci Nejvyššího kontrolního úřadu a rozšíříme jeho působnost i na samosprávu tak, aby jeho úředníci mohli udělovat tresty a sankce za nesprávné hospodaření a prokázanou korupci.
Na pracovníky Nejvyššího kontrolního úřadu budeme klást vysoké nároky na maximální bezúhonnost, nestrannost, nezávislost a vysokou morální úroveň.
To znamená, že nesmí být příslušníky žádné politické strany a musí projít prověrkou Národního bezpečnostního úřadu.
Před výkonem funkce mimo jiné podepíší interní etický kodex úřadu.
Zavedeme nulovou toleranci vůči korupci, stejně jako u právních profesí a policistů.
Rozhodnutí Nejvyššího kontrolního úřadu by pak měla být vymahatelná a naplnění uložených doporučení by měla být pro kontrolované instituce závazná.
Zároveň by se kontrolní činnost měla rozšířit i na kraje a obce, aby se zvýšila kontrola nad jejich hospodařením.
Podporujeme protikorupční audity na všech úrovních státní správy, které budou probíhat ve spolupráci s Transparency International ČR.
INFORMACE SNADNO PŘÍSTUPNÉ ŠIROKÉ VEŘEJNOSTI
Chceme změnit „náhubkový zákon“ tak, abychom skoncovali se státem uzákoněnou cenzurou, která brání zveřejnění korupčních kauz politiků.
Novela trestního řádu (tzv. „náhubkový zákon“), která vešla v platnost 1. 4.  2009, znemožňuje českým médiím zveřejňovat informace z policejních odposlechů, stejně jako i identitu obětí závažných trestných činů.
I když šlo původně o smysluplný zákon, který měl chránit totožnost nezletilých obětí trestných činů, byla do něj propašována část,
která nejen narušuje svobodu slova v České republice,
ale i svobodu na informace a místo obětí trestných činů chrání spíše politiky, kteří páchají trestné činy.
Podpoříme zprůhlednění financování předvolebních kampaní – zavedeme povinnost jednoho jediného účtu pro politické strany a zveřejňování informací o darech, dárcích a financování politických stran na internetu.
Budeme prosazovat zrušení trestů za šíření informací z registru majetkových přiznání politiků.
Hodláme zdarma zpřístupnit majetková přiznání politiků na jedné webové stránce, kterou bude spravovat Ministerstvo vnitra ČR.
Chceme změnit zákon o svobodném přístupu k informacím (zákon č. 106/1999 Sb.) tak, že občan bude mít nárok na jakoukoliv informaci o hospodaření s veřejnými prostředky bez ohledu na to, zda se jedná o obchodní tajemství či nikoliv (vyškrtneme paragraf 9 z tohoto zákona).
VYŠŠÍ ODPOVĚDNOST VE VEŘEJNÉ SPRÁVĚ
Chceme zavést povinnost zastupitelů, radních, starostů, primátorů, poslanců a senátorů, ale i ministrů, předsedy vlády a prezidenta podepisovat etický kodex.
V prvé řadě prosadíme etický kodex v Poslanecké sněmovně Parlamentu České republiky.
Zajistíme jeho důsledné vymáhání.
Budeme prosazovat jednoznačný zákaz pobírání finančních odměn za pozice v dozorčích radách a představenstvech firem, které vlastní či spoluvlastní stát.
Podporujeme povinnou jmenovitou evidenci hlasování vlády, obou komor Parlamentu ČR, rad a zastupitelstev krajů, měst a obcí – evidence bude přístupna veřejnosti na internetu.
Veřejnost musí mít jasné informace o tom, kdo a jak rozhodoval a politici se tak nemohli schovávat za kolektivní anonymitu.
Požadujeme omezení imunity poslanců a senátorů pouze na imunitu za projevy učiněné v Parlamentu ČR nebo v jeho orgánech.
Po vzoru Německa budeme prosazovat sankce poslancům za neomluvenou opakovanou nepřítomnost na jednáních sněmovny či jednáních výborů.
Budeme prosazovat zákon o státní službě, který bude jasně definovat práva a povinnosti státních zaměstnanců a povede k jejich větší odpovědnosti.
Podpoříme ratifikaci úmluvy OSN proti korupci, která zaváže naše zákonodárce k přijetí dalších fungujících protikorupčních opatření.
Chceme uzákonit odvolatelnost politiků – vzorem může být Finsko, kde je možné za ústavou jasně daných podmínek odvolat politika v průběhu volebního období.
REGULACE LOBBINGU
Požadujeme zákon, který dá jasná pravidla pro lobbing po vzoru USA či Evropského parlamentu,
povinnou registraci lobbistů, kterou by zřizovalo ministerstvo vnitra, a
pravidla pro financování kampaní.
Registrovaný lobbista bude mít výhody vstupu do vybraných prostor Poslanecké sněmovny a Senátu ČR, kde se může setkávat s politiky.
Jako bonus budou registrovaní lobbisté měsíčně dostávat emailem program jednání a další informace z parlamentu.
Další výhodou lobbistů, kteří se zaregistrují, je, že politici s nimi jednají zpravidla vstřícněji než s neregistrovanými.
Mezi povinnosti registrovaných lobbistů bude patřit například dodržovat etický kodex lobbisty.
Pokud jej poruší, bude jim zakázán vstup do budov Parlamentu ČR.
VÝKONNĚJŠÍ JUSTICE
„Jednodušší zákony, vyšší vymahatelnost práva.“
Cílem strany Věci veřejné v oblasti soudnictví je zefektivnění práce justice.
Včasná vymahatelnost práva je jedním ze základních principů právního státu.
Proto je prioritou zrychlení soudního řízení.
To ale musí jít ruku v ruce se zkvalitněním soudního rozhodování.
Není nadále možné, aby Česká republika byla jedním ze států s nejvyšším počtem zrušených prvoinstančních rozhodnutí.
Soudci musí být nepřístupní politickým a ekonomickým tlakům, ale musí zároveň nést odpovědnost za své rozhodování nebo nekonání.
Proto hodláme prosadit:
Zvýšení počtu vyšších i nižších soudních úředníků při zachování počtu soudců.
Šíře plnění povinností vyšších soudních úředníků musí být podrobeno kontrole ředitele správy soudu.
Každý soudce musí mít k dispozici jednoho zapisovatele.
Tím osvobodíme soudce od administrativní činnosti a umožníme rychlejší rozhodování ve věci samé.
Navrhneme zavedení pořádkových lhůt pro rozhodování soudců,
v případě nedodržováni pořádkových lhůt chceme prosadit vedení kárného řízení a případné podání návrhu na odvolání soudce.
Podporujeme projekt eJustice (digitalizace spisů a díky tomu rychlejší a transparentnější soudní řízení).
Celkové zkvalitnění českého soudnictví
– zpřísnění justičních zkoušek,
požadavek na absolvování celkem tříleté praxe v ostatních právnických oborech a dvouleté praxe čekatele soudnictví před jmenováním soudcem,
požadavek na celoživotní vzdělávání soudců (nezbytnost sledovat aktuální vývoj, včetně evropského práva, osvojování moderní výpočetní techniky apod. ).
LEGISLATIVA
Zjednodušení legislativy – méně zákonů, ale kvalitnějších, srozumitelnějších a vymahatelných.
Zákaz tzv. přílepků při přijímání zákonů.
Dokončení nové kodifikace občanského práva, není akceptovatelné, abychom dvacet let po revoluci stále používali zákoník z roku 1964.
Podpoříme Ochranné sdružení malých akcionářů v jejich úsilí o zrušení novely obchodníku zákoníku z roku 2005, která umožnila okrádání malých akcionářů.
Zasadíme se o přijetí dlouho očekávaných zákonů o obecném referendu a o státní službě.
Zřídíme odbornou skupinu pro revizi Ústavy České republiky za účelem implementace mimo jiné přímé volby a definice zdravotního standardu.
Prosadíme přijetí čtyřletého legislativního plánu vlády na celé volební období.
VĚZEŇSTVÍ
Odpouštění části trestů podmíníme povinností pracovat při výkonu trestu.
SOCIÁLNÍ POLITIKA
„Sociální dávky: potřebným ano, příživníkům ne.
Důchodová reforma: v mládí odpovědnost, ve stáří jistota.
Snížení nezaměstnanosti díky snazšímu čerpání peněz z EU a podpoře malých a středních podnikatelů.“
KONEC ZNEUŽÍVÁNÍ SOCIÁLNÍCH DÁVEK
Posílíme povinnosti a pravomoci obcí při poskytování sociálních dávek a vymáhání povinností na osobách, žádajících pomoc od obce či státu.
Prosadíme právo obce krátit či odebrat sociální dávky, pokud příjemce uvede do žádosti nepravdivé údaje, neplatí nájem v obecním bytě, pokuty nebo neplní jiné povinnosti vůči státu či obci.
Požadujeme právo pronajímatele bytu uplatnit svou pohledávku na neplatiči nájemného u soudu ve zrychleném řízení, postižením dávky podpory v nezaměstnanosti, sociální podpory či dávky hmotné nouze.
Obce budou provádět terénní šetření v domácnostech pobírajících podporu a ověřovat pravdivost údajů v žádostech příjemců dávek.
Prosadíme právo obcí využít prostředky z odejmutých či nevyplacených dávek na mimořádnou sociální pomoc pro potřebné.
Uvedení nepravdivých údajů v žádosti o sociální podporu či dávky hmotné nouze budeme kvalifikovat jako trestný čin podvodu.
Zavedeme povinnost obce organizovat veřejně prospěšné práce a podmíníme jimi vyplácení dávek hmotné nouze nad rámec nárokových dávek ze zákona.
Zpřísníme kontrolu školní docházky mezi rodinami pobírajícími dávky státní sociální podpory a podmíníme poskytování sociálních dávek řádnou školní docházkou.
Vyplácení dávek hmotné nouze bude probíhat především formou poukazů na stravování, ošacení a bydlení, aby nedocházelo ke zneužívání těchto dávek.
Stát musí zajistit základní páteřní síť poskytovatelů těchto služeb, kteří budou poukazy přijímat.
Podporujeme bezhotovostní vyplácení sociální podpory pro zajištění dostupnosti peněz při případné exekuci, v případě zadlužení příjemce dávek.
POLITIKA ZAMĚSTNANOSTI
Naším cílem v této oblasti je snížení počtu nezaměstnaných díky kombinaci řešení, jako je výplata podpory v nezaměstnanosti pomocí modelu 4+2+3,
zlepšení činnosti úřadů práce,
reforem systému sociálních dávek,
pracovní legislativy a
zvýšení informovanosti občanů.
MODEL 4+2+3
Zavedeme zákonnou povinnost obcí zřizovat tzv. veřejnou službu (obdoba veřejně prospěšných prací) a využívat ji k uplatnění nezaměstnaných.
Navážeme na veřejnou službu podporu v nezaměstnanosti pomocí modelu 4+2.
Čtyři měsíce pobírají podporu všichni nezaměstnaní, další 2 měsíce pouze ti, kteří budou pro obec vykonávat veřejnou službu ve stanoveném rozsahu.
Vedle udržení pracovních návyků a posílení vědomí nezaměstnaných o svém přínosu pro společnost takto snížíme náklady obcí spojené s pracemi veřejné služby, aniž by to mělo vliv na růst výdajů státu.
Zřízení veřejné služby může být součástí zadávacích podmínek pro veřejné zakázky.
Ti nezaměstnaní, kteří v posledních 10 letech nepobírali žádnou podporu v nezaměstnanosti či dávky hmotné nouze, budou mít možnost využít výplaty podpory v nezaměstnanosti po dobu dalších 3 měsíců, kdy budou zároveň vykonávat veřejnou službu pro obec ve stanoveném rozsahu, tedy uplatnit model 4+2+3.
Pro obce bude přijetí modelu 4+2+3 znamenat výrazné snížení nákladů spojených například se zlepšováním životního prostředí v obci, zahradnickými pracemi, udržováním čistoty ulic a jiných veřejných prostranství, administrativními službami nebo pomocí v oblasti kulturního rozvoje a sociální péče.
Očekáváme, že zájem o veřejnou službu projeví zhruba 50 % lidí nezaměstnaných déle než 4 měsíce.
Celkově odhadujeme, že výdaje státu na podporu v nezaměstnanosti zůstanou neměnné.
Navýšení dávek hmotné nouze a prodloužení podpory v nezaměstnanosti musí být navázáno na vykonávání práce pro obec.
DALŠÍ OPATŘENÍ PRO PODPORU ZAMĚSTNANOSTI
Požadujeme zlepšení servisu poskytovaného úřady práce.
Jsme pro zkvalitnění a zefektivnění jimi poskytovaných služeb a nástrojů, především rozšířením nabídky rekvalifikačních kurzů a seminářů rozvíjejících schopnosti, dovednosti a kompetence uchazečů o zaměstnání.
Klademe důraz na kvalitu práce úředníků a jejich příjemné vystupování vůči občanům.
Finanční ohodnocení úředníků bude záviset na kvalitě odvedené práce.
Prosadíme, aby podporu v nezaměstnanosti pobírali jen ti nezaměstnaní, kteří aktivně hledají nové zaměstnání, nebo se aktivně účastní rekvalifikačních kurzů a vzdělávacích seminářů.
Podpoříme práce na částečný úvazek a sdílení pracovních míst, které umožní zaměstnavatelům zaměstnávat ty zaměstnance, kteří by jinak na plný úvazek zaměstnat nemohli.
Podpoříme zaměstnávání rizikových skupin (zdravotně postižení, absolventi vysokých škol, lidé v předdůchodovém věku a dlouhodobě nezaměstnaní).
Zajistíme důsledné potírání práce „načerno“, která nejen znevýhodňuje a zneužívá dotyčné pracovníky, ale zároveň znevýhodňuje ostatní osoby na trhu práce.
Posílíme provázanost škol s pracovním trhem a zaměstnavateli.
Vzhledem ke specifikům dlouhodobé nezaměstnanosti u nepřizpůsobivých minorit prosazujeme úzkou spolupráci s orgány místní samosprávy a neziskovými organizacemi, které se touto problematikou zabývají.
DŮSTOJNÉ STÁŘÍ A DŮCHODOVÁ REFORMA
Současný důchodový systém se potýká s následujícími problémy:
Stárnoucí populace – vlivem menší porodnosti a prodlužování střední délky života se v budoucnu stane stávající penzijní systém těžko financovatelný.
Reálná výše důchodů klesne až k životnímu minimu.
Dnešní stav, kdy na 1 důchodce připadají 2,5 pracující, se změní v průběhu několika desetiletí na 1:1.
Dnešní situaci zhoršuje fakt, že přebytek v saldu důchodového systému v minulých letech (zhruba 20 mld. za posledních 5 let) byl vždy rozpuštěn ve státním rozpočtu.
Hospodářská krize nutnost změny dramaticky uspíšila.
Vlivem několika faktorů bylo vybráno v průběžném systému v roce 2009 o zhruba 35 mld. méně, než se vyplatilo.
Pro rok 2010 se počítá s mankem 25 mld.
Vlivem nezaměstnanosti dochází k nižšímu výběru pojistného (v letošním roce dosáhne nezaměstnanost dle odhadů více než 10 %).
Vedlejším efektem růstu nezaměstnanosti je zvýšený počet odchodů do předčasného důchodu.
S ohledem na současný stav navrhujeme třísložkový důchodový systém financovaný z těchto zdrojů:
Stávající průběžný systém financování z odvodů na sociální pojištění.
Možnost spoření 4 % z odvodů na sociální pojištění v jediném státním penzijním fondu.
Soukromé komerční penzijní připojištění.
Hlavními body naší důchodové reformy jsou:
Převedení 4 % z průběžného systému na soukromý penzijní účet v jediném, státem zřízeném penzijním fondu.
V současnosti platí na důchodové pojištění zaměstnanci 6,5 % ze mzdy a zaměstnavatelé odvádějí dalších 21,5 %, celkem tedy 28 %.
Navrhujeme umožnit na základě principu dobrovolnosti převádět částku rovnající se 4 procentním bodům (z 28 %) pojistného do nově vzniklého státního penzijního fondu.
Očekáváme, že tím by kumulovaný výnos po dostatečně dlouhou dobu výrazně zlepšil výši celkové penze.
V tomto spořícím systému předpokládáme zřízení účtu klienta, takže by každý občan viděl, jak se situace na jeho účtu vyvíjí.
Výnosnost fondu předpokládáme 2 % nad hodnotu inflace díky investicím do státních dluhopisů.
Protože je tento převod dobrovolný, navrhujeme motivační podporu tak, že každému, kdo má již uzavřené penzijní připojištění a rozhodne se pro převod, bude zvýšena výše státní podpory na penzijní připojištění na dvojnásobek (dnes max. 150 korun, tzn. max. 300 korun) po dobu 3 let.
Tyto kroky by mohly vést k výpadku až 50 mld. v příjmové oblasti.
S ohledem na princip dobrovolnosti předpokládáme, že systém se rozeběhne postupně, a proto očekáváme v příštím roce výpadek výrazně nižší –
předpokládáme především vstup do fondového spoření u střední věkové generace (expertní odhad: výpadek ve výši 25 mld. ).
Nutno říci, že parametry důchodového systému bude nutno dále upravovat v závislosti na celkovém vývoji.
Prosadíme důsledné oddělení důchodového rozpočtu od rozpočtu státního;
případné přebytky zhodnocovat ve fondovém systému a neutrácet ve státním rozpočtu.
Věk odchodu do důchodu stanovujeme na 65 let a nechceme ho v budoucnu navyšovat.
Cílem důchodové reformy je v budoucnu minimální jednotná starobní dávka a vyšší podíl individuálního spoření, užívání investičních nástrojů a zajištění se na stáří.
PODPŮRNÁ OPATŘENÍ
Omezíme odchod do předčasného důchodu – zvýšíme procentuální sazbu snižující výši měsíčního důchodu ze současných 3,8 % na 6,5 % za každý rok předčasného důchodu (max. 3 roky).
Rozsah tohoto opatření je v relacích zemí západní Evropy.
Protože jsme si vědomi, že hospodářská krize vyvolává růst nezaměstnanosti a tlak zaměstnavatelů na odchod do předčasného důchodu, plánujeme zavést toto opatření až po poklesu nezaměstnanosti pod 8,5 %, tzn. po jasných signálech oživení.
Zastavíme výplatu důchodů těm, kteří kromě důchodu pracují a jejichž mzda je vyšší než dvojnásobek průměrné mzdy.
Podpoříme zaměstnávání seniorů snížením odvodů do důchodového systému pro zaměstnavatele důchodců.
Krytí celkových nákladů na reformu je nutné v rámci našich ekonomických opatření k vyrovnání rozpočtu, tzn. například daňová amnestie, centrální nákup a elektronické aukce, zdanění hazardu a prostituce a další návrhy.
ZDRAVOTNICTVÍ
„Státem garantovaná standardní zdravotní péče, konkurence pojišťoven v nadstandardu.“
DEFINICE ZÁKLADNÍ ZDRAVOTNÍ PÉČE: STANDARD A NADSTANDARD
Zajistíme jednoznačné stanovení definice základní zdravotní péče a stanovení páteřní sítě nemocnic a zdravotnických zařízení tuto péči poskytujících.
Zdravotnická zařízení v této základní síti budou garantovat kvalitní a dostupnou zdravotní péči v rámci základního zdravotního pojištění.
Teprve jasná definice základní zdravotní péče a přístupná „mapa“ zdravotnických zařízení jasně stanoví, co a kde může pacient českého zdravotnictví očekávat.
Stanovíme standard zdravotních výkonů, který bude určen v diskusi zástupců odborných společností -lékařské komory, zdravotních pojišťoven, ministerstva zdravotnictví a zástupců svazu pacientů.
Standard bude průběžně každý rok aktualizován tak, aby do něj mohly být zahrnuty nové medicínské postupy a technologie.
Považujeme za samozřejmé zastoupení krajů při výběru zdravotních zařízení do základní páteřní sítě prostřednictvím svých hejtmanů.
Uvažujeme o privatizaci pouze těch zdravotnických zařízení, které nespadají do základní sítě.
Zajistíme, aby úhradu základní péče zprostředkovávala jediná státní pojišťovna efektivně hospodařící pod ministerstvem zdravotnictví, jejímž jediným kriteriem bude kvalita odvedené péče a ne její množství, jak tomu bylo doposud.
Prosadíme přijetí nového zákona o zdravotní péči a zákon o zdravotnickém zařízení.
Rozdělíme zdravotní pojištění na standardní (základní) a nadstandardní.
Povinné základní zdravotní pojištění se bude týkat každého občana České republiky.
Bude zajišťovat úhradu základní zdravotní péče v zákonem jasně definovaném rozsahu, jejíž kvalitu a dostupnost bude garantovat ministerstvo zdravotnictví.
Nadstandardní zdravotní pojištění nebude regulováno a jeho konkrétní typy budou otázkou volné soutěže mezi službami a nabídkami jednotlivých pojišťoven v této oblasti.
To umožní zkvalitňování jednotlivých produktů v rámci konkurenčního boje mezi pojišťovnami.
Uspoříme ve zdravotnictví zavedením jediné pojišťovny pro základní zdravotní péči (úspory na administrativních nákladech na výběr veřejného pojištění skrze stávajících devět pojišťove – 5 mld.) a definicí základní zdravotní péče (snížení nákladů na základní zdravotní péči – 10 mld. ) 15 mld. ročně.
Snížíme odvody na základní zdravotní pojištění o 5 %, díky úsporám vzniklým definicí standardu a nadstandardu.
Zrušíme nesmyslný poplatek za položku na recept.
Po definování základní zdravotní péče zrušíme celý stávající systém regulačních poplatků.
Do té doby však chceme zachovat poplatky ve zdravotnictví jako prostředek regulace čerpání péče ze zdravotního pojištění, vyšší efektivity práce především ambulantních a praktických lékařů a snížení celkových výdajů za léky a zdravotnický materiál.
Regulační poplatky odrazují pacienty s banálním onemocněním od nadužívání zdravotní péče a lékařům tak dávají více času na péči o pacienty se závažným onemocněním.
Nutné je však účinně chránit ty pacienty, kteří frekventovanou péči opravdu potřebují.
Požadujeme zachování poplatku za pobyt v nemocnici a poplatku na lékařské a lékárenské pohotovosti.
Odmítáme legislativně neupravené svévolné doplatky (například za registraci u gynekologů či služby stomatologů).
Požadujeme zrovnoprávnění postavení lékařů vůči pojišťovně spravující příjmy z veřejného pojišťění.
Chceme znovu zavést povinnost zdravotní pojišťovny uzavřít smlouvu s lékařem či zdravotním zařízením, které splňuje státem stanovené podmínky pro provozování své činnosti.
Požadujeme provedení nezávislého technického a ekonomického auditu všech fakultních a krajských nemocnic.
Prosazujeme posílení ambulantní a domácí péče na úkor nákladné péče nemocniční a
redukci současného nadbytečného počtu lůžek akutní péče v nemocnicích.
Zajistíme maximální využití finančních prostředků z rozpočtu EU na vědu a výzkum ve zdravotnictví.
LÉKOVÁ  POLITIKA
Pro každou skupinu nemocí bude stanoven minimálně jeden plně hrazený lék.
Lékař bude povinen o tomto léku pacienta informovat.
Pro výběr tohoto léku bude zřízena nezávislá expertní komise, která bude při výběru zohledňovat především kvalitu, širokou akceptovatelnost a cenu léku.
Zajistíme, aby nákup těchto léků, stejně jako zdravotního materiálu a zařízení ve zdravotnických zařízení spadajících do základní páteřní sítě, byl prováděn prostřednictvím transparentních internetových aukcí.
Požadujeme, aby chronicky nemocní pacienti, pro které bude nejlevnější lék zdravotně nepřijatelný, měli možnost na základě posudku revizního lékaře zdravotní pojišťovny dostat alternativní nehrazený lék bez doplatku.
Stanovíme doplatky za léky tak, aby se nepřijatelným způsobem nelišily, lékárna od lékárny.
U léků s částečnou úhradou zavedeme degresivní systém doplatků na léky (pro dražší léky nižší spoluúčast než pro levnější), neboli větší příplatky na běžné nemoci a žádné, nebo minimální příplatky na vysoce specializované léky pro těžce nemocné.
OBČAN – PACIENT
Prosazujeme zlepšení postavení občana z pasivního na aktivního pacienta českého zdravotnictví.
Jednou z forem, jak posílit aktivní postavení pacienta v systému, je možnost rozhodovat o formě a rozsahu svého finančního zapojení do systému zdravotní péče.
Chceme posílení reálného práva na objektivní informace o možnostech léčby, kvalitě jednotlivých zdravotnických zařízení i právo na opis zdravotní dokumentace za všech okolností.
Podporujeme myšlenku zřízení elektronicky přístupných osobních, zdravotních účtů pacienta, vedených pojišťovnou.
Ty umožní občanovi kontrolu odvedeného pojistného, čerpané zdravotní péče či zjištění, na jakou péči má nárok v budoucnu.
Nebudeme omezovat práva žen rozhodovat o umělém přerušení těhotenství.
Zároveň však budeme prosazovat vyšší odpovědnost za počatý život od obou rodičů (spravedlivé a vymahatelné výživné),
podporu zaměstnávání žen po rodičovské dovolené,
vyšší možnost zapojení mužů do péče o dítě a
další opatření, jejichž nedostatečné řešení přispělo k zastavení poklesu umělých přerušení těhotenství.
Podporujeme „právo na důstojnou smrt“ ukončením lékařské péče v bezvýchodných zdravotních stavech, kdy pokračující terapie přináší jen utrpení nemocného.
PREVENCE
Zavedeme nové a posílíme stávající preventivní programy zaměřené proti takzvaným civilizačním chorobám.
Chceme posílit mechanismy, které umožní pojišťovně pacienta finančně motivovat k preventivní péči o své zdraví;
a stejně tak ohodnotit ty lékaře, kteří budou své pacienty v prevenci efektivně podporovat.
Alkohol a tabákové výrobky mají prokazatelně negativní vliv na lidské zdraví.
Nevylučujeme další zvýšení spotřební daně s ohledem na situaci v okolních zemích pro tyto výrobky a využití části získaných financí k podpoře preventivních programů ve zdravotnictví.
Dále se soustředíme na prevenci užívání drog, alkoholu a tabákových výrobků u mladistvých,
na prevenci pohlavně přenosných nemocí a infekčních chorob, ohrožujících specifické skupiny obyvatel, jako jsou žloutenka či tuberkulóza.
PÉČE O SENIORY
Požadujeme vytvoření komplexního systému péče o seniory, reflektujícího současný demografický vývoj.
Odpovědnost za tento systém by měly nést ve vzájemné součinosti především jednotlivé obce, kraje, ale také ministerstvo zdravotnictví a ministerstvo práce a sociálních věcí.
Podporujeme tedy rozvoj pečovatelských a asistenčních služeb, denních stacionářů a úzkou
provázanost zdravotních a sociálních služeb v této oblasti.
Chceme zajistit, aby léčebny dlouhodobě nemocných (LDN) a domovy s pečovatelskou službou (DPS) byly pro naše seniory dostupné v místě jejich bydliště.
Budeme podporovat PPP (public private partnership) projekty při poskytování gerontologické péče.
Prosazujeme rozvoj multifunkčních domů pro seniory, poskytujících zdravotní a sociální péči a částečně řešících problém nedostatku míst v LDN.
Jsme pro rozvoj a zvýšení dostupnosti paliativní péče (důstojného umírání), včetně zvýšení lůžek v hospicích, sloužících k péči o nevyléčitelně nemocné, a dále jsme pro rozvoj a podporu mobilních hospiců.
Požadujeme zavedení kvalitních lůžek dlouhodobé a pečovatelské péče, především v LDN, avšak je nezbytné zvýšit a zároveň optimalizovat kvalitu zde poskytované péče tak, aby vyhověla požadavkům pacientů.
RODINNÁ A BYTOVÁ POLITIKA
„Podpora rodin s dětmi: slevy na sociálním pojištění,
startovací byty,
více školek a jeslí.“
PODPORA RODINY
Protože pokládáme rodinu za základní kámen společnosti a uvědomujeme si komplikovanost její dnešní situace, chceme v rodinné politice prosadit:
Zákonná týdenní placená otcovská dovolená, kdykoliv během prvních 3 měsíců života dítěte nad rámec zákonného nároku na dovolenou na zotavenou.
V návaznosti na důchodovou reformu prosadíme možnost pro osoby vychovávající děti více si v rámci třísložkového důchodového systému odvádět na vlastní penzijní připojištění na úkor odvodů do I.  pilíře (odvody na sociální pojištění).
Finanční zvýhodnění pěstounské péče či jiných forem náhradní rodinné péče a
postupná eliminace ústavní výchovy.
Zajištění vymahatelnosti vyživovací povinnosti, například odebráním řidičského průkazu při neplnění vyživovací povinnosti.
Bránění ve styku s druhým rodičem v rozporu s rozhodnutím soudu kvalifikovat jako trestný čin maření výkonu úředního rozhodnutí.
Rozvoj předškolních zařízení (jeslí, školek, firemních školek, mateřských center), ať už soukromých nebo provozovaných samosprávou.
Podpora firemních školek, které pomohou zvýšit kapacity dnes nedostatečné, formou daňového zvýhodnění.
Podpora projektu sousedského hlídání, kdy osoba, která má v celodenní péči dítě do 6 let, může za úplatu hlídat i další děti.
Tento systém považujeme za přirozený a podporující rozvoj sousedské komunity.
Na úrovni samosprávy podpora výstavby dětských hřišť a kvalitních mimoškolních aktivit, které umožňují dospívajícím smysluplně trávit volný čas.
Podpora sdílených pracovních míst a zkrácených pracovních úvazků pro rodiče.
Podpora mladých rodin formou startovacích bytů.
BYTOVÁ POLITIKA
Prosazujeme audit bytů na úrovni obcí (zjištění neoprávněnosti využívání obecních bytů až u 10 % nájemníků – například pronajímání 3.  osobě).
Prosazujeme u obecních bytů diferencovaný postup deregulace zohledňující sociální statut nájemníka.
U nájemníků u soukromých majitelů prosazujeme, do doby než bude daná obec schopna alokovat dostatek volných sociálních malometrážních bytů, finančně podporovat z obecních rozpočtů sociálně slabé tak, aby byli schopni důstojně splácet nájemné.
Podporujeme výstavbu malometrážního bydlení.
Vznik systému a organizací nabízejících poradenství a podporu v případě hrozící ztráty bytu.
Ve Vídni byla existence této preventivní organizace, díky které se snížil počet vystěhovalých klientů zhruba o polovinu, ekonomicky vyčíslena na 7,7x levnější variantu než následná péče o bezdomovce.
Zkvalitnění stávajícího bytového fondu investicemi do revitalizace panelových sídlišť z dotací evropských fondů.
Výstavbu a opravy venkovských sídel z dotací z evropských fondů.
Zajištění kvalitní dopravní dostupnosti a na obecní úrovni podporu občanské vybavenosti.
SENIOŘI
Strana Věci veřejné se dlouhodobě angažuje v problematice dopadu změn bytové politiky (zejména deregulace) na seniory.
Zajištění důstojného stáří seniorů je naší prioritou.
Proto navrhujeme:
Výstavbu dostatečné kapacity specializovaných pobytových zařízení pro seniory – domy s pečovatelskou službou, domovy pro seniory, denní a týdenní stacionáře pro seniory, ale také zajistit dostatek míst v LDN či hospicích.
PODPORA PODNIKATELŮ A INVESTORŮ
Chceme umožnit vznik projektů, které jsou pro příslušnou lokalitu potřebné a nejsou natolik ziskové, že dnes nejsou v ohnisku zájmu investorů.
Podpora investorům, kteří dodrží charakter okolní zástavby ve vzhledu i objemu a budou respektovat prostředí, čímž podpoří genia loci v dané lokalitě.
Podpora neziskových sociálních a environmentálních činností investora ve výběrových řízeních –
investice do parků, lesů,
vylepšení veřejných prostor,
do sakrálních staveb a
dalších kulturních památek, do kulturních zařízení či sociálních projektů aj.
Podpora návrhů směřujících k převodu pozemků ze státu na obce,
což povede k usnadnění výstavby bytových domů a
umožní dotace do infrastruktury (možné pouze pro obce).
ŠKOLSTVÍ A SPORT
„Zastavit korupci v armádních zakázkách,
peníze do školství a podpory vzdělávání.“
Kvalitní vzdělání národa je pro celkový rozvoj demokratické společnosti naprosto zásadní.
Je tudíž nezbytné, aby problematika vzdělávání byla jednou z priorit státní politiky.
Věci veřejné se chtějí zasadit o zvýšení investic do resortu školství.
Posílíme rozpočet Ministerstva školství, mládeže a tělovýchovy o 10 mld. korun,
finanční prostředky přesuneme z resortu obrany.
Tedy nebudeme navyšovat celkový rozpočet a tím zvyšovat schodek státního rozpočtu.
Jsme přesvědčeni, že se jedná o investici do budoucna, která se rozhodně vyplatí.
FINANCOVÁNÍ MATEŘSKÝCH, ZÁKLADNÍCH A STŘEDNÍCH ŠKOL
Zavedeme nástupní učitelské minimum 20 tisíc korun pro učitele MŠ, ZŠ a SŠ, čímž získáme více mladých učitelů a kvalitnější výuku cizích jazyků.
Zvýšíme platy učitelů o 5 tisíc korun, ovšem za podmínky zavedení srovnávacích zkoušek na ZŠ (na konci 5.  a 9.  ročníku) a státních maturit na SŠ.
Prosadíme funkční období ředitele na 5 let, pak musí zřizovatel vyhlásit nové výběrové řízení, ředitel může ve své funkci působit maximálně 3 funkční období, ředitele volí školská rada.
Zbývající 1 mld.  korun investujeme do povinného vzdělávání pedagogických pracovníků.
Prosadíme: úspěšné složení maturity = zvýhodnění při přijímání na VŠ.
Podpora celoživotního vzdělávání, podpora e-learningu.
PREVENCE SOCIÁLNĚ PATOLOGICKÝCH JEVŮ
0,5 mld. korun z celkového počtu 10 mld. korun z ministerstva obrany přesunutých do školství budeme investovat do boje se šikanou, kyberšikanou, pedofilií, drogami a vandalstvím.
Zaplatíme školám školní psychology.
Rozšíříme výuku informatiky o bezpečnou práci s internetem,
naučíme tak děti kompetenci vlastní ochrany a zodpovědného přístupu.
0,5 mld. věnujeme na projekty sociální intervence a sjednotíme celý systém tak, aby vedle sebe spolupracovala škola, rodiče, obecní úřad a městská policie, podpoříme nestátní a neziskové organizace, které se věnují sociálně patologickým jevům.
VYSOKÉ ŠKOLY
2 mld.  korun věnujeme na posílení financování VŠ a vědy a výzkumu.
Prosazujeme:
Nástupní platové minimum pro učitele na VŠ ve výši 25 tisíc korun.
Odložené školné na VŠ – absolvent ho bude platit zpětně, pokud bude po absolvování VŠ pobírat vyšší plat než je průměrná mzda.
Na technických fakultách se bude platit zpětně jen 50 % školného.
Pokud student překročí délku studia (od započatého 8. roku studia), bude školné platit ihned.
Nastartujeme efektivnější čerpání fondů EU pro vědu a výzkum a výzkumná pracoviště přímo na VŠ.
SPORT
Priority Věcí veřejných v oblasti sportu jsou:
Zlepšíme dlouhodobé financování sportu zdaněním hazardu, loterie a hrací automaty zdaníme plošně 20 %.
Dalším zdrojem finančních prostředků pro sport mohou být daňové asignace (více v kapitole Ekonomika).
Podporujeme zachování reklamy na ČT, převážnou část výnosu přesměrujeme do oblasti sportu.
Prosadíme udržení tří vrcholových tréninkových středisek financovaných státem.
Místní sportoviště a masovou tělovýchovu přesuneme do kompetence krajů.
Podpoříme obnovu tréninkových středisek mládeže, vznik dalších sportovních tříd a programů protidrogové prevence.
Uplatníme nezaměstnané při správě, údržbě a úklidu sportovišť (více v kapitole Sociální politika – model 4+2+3).
Místo pořádání finančně nevýhodných monstrakcí typu MS lyžování v Liberci budeme podporovat oblastní a republikové soutěže pro mládež.
Zlepšíme čerpání z fondů EU na sportovní projekty.
Maximálně využijeme Evropského roku dobrovolnictví 2011.
BEZPEČNOST
Naše bezpečnostní politika vychází z nejmodernějších analýz současného bezpečnostního prostředí ve světě a v České republice, pro které je především charakteristické, že se bezpečnostní hrozby a rizika vzájemně prolínají a ztrácejí vyhraněný charakter hrozeb vnějších a vnitřních, a také vojenských a nevojenských.
Proto je bezpečnostní politika Věcí veřejných založena na komplexním a celostním pojetí bezpečnosti, které spočívá v následujících tezích:
Budování komplexního efektivního bezpečnostního systému, jehož řídící složky budou při jeho výstavbě důsledně spolupracovat.
Sloučení ministerstev obrany a vnitra pod jedno ministerstvo bezpečnosti,
v jehož rámci by došlo také ke sloučení určitých sekcí a odborů,
ke zkvalitnění práce a minimalizaci zdvojených pravomocí.
Protože v dnešní době již nelze rozdělovat nebezpečí na vnitřní a vnější, nelze mít dva (ne)spolupracující ministry;
je potřeba, aby docházelo k rychlým rozhodnutím týkajících se hrozeb, které ohrožují Českou republiku.
Velká část dnešního ministerstva obrany by byla podřazena pod Generální štáb Armády ČR.
Agenda veřejné správy spadající dnes pod ministerstvo vnitra by připadla pod Ministerstvo pro místní rozvoj.
Přesné stanovení povinností a úkolů jednotlivých státních prvků (armády, policie, ostatních bezpečnostních a záchranných sborů a zpravodajských služeb) vedoucí k zefektivnění struktury a zamezení zbytečného dublování a špatné komunikace.
Zapojení dalších státních (například státní zastupitelství a soudy), obecních (obecní policie), občanských, soukromých a komerčních prvků (bezpečnostní agentury) do bezpečnostního systému efektivním nasazováním jednotlivých prvků bezpečnostního systému a v jejich vzájemné spolupráci.
Vzájemné soupeření mezi jednotlivými prvky, zneužívání bezpečnostního systému k dílčím politickým zájmům, neetickým a nezákonným aktivitám je nepřípustné.
Budeme dbát o to, aby nasazení bezpečnostního systému jednoznačně chránilo bezpečnost občana a zájmy České republiky.
Jsme pro vypracování nové bezpečnostní strategie České republiky, která bude vycházet z Evropské bezpečnostní strategie 2003 (popř.  nově schválené 2008) a nebude se skládat pouze z vágních formulací a tradičního náhledu na bezpečnost, ale bude jasněji koncipována směrem k nynějším i budoucím hrozbám.
Dlouhodobým cílem Věcí veřejných je minimalizace korupce,
respektování principů spravedlivé a rychlé justice
a jasná pravidla pro přistěhovalectví.
Při zajištění bezpečnosti na území České republiky (vnitřní bezpečnost) je naším cílem zvýšení bezpečnosti občanů na ulicích a silnících pomocí zefektivnění práce policie,
zamezení duplikace jejích činností a
zvýšení efektivnosti její kontroly.
POLICIE
Strana Věci veřejné si je vědoma nezastupitelné role Policie České republiky v oblasti vnitřní bezpečnosti, jelikož bezpečnost a respekt k právu zajistí pouze a jedině kvalitní a profesionální policisté hrdí na svoji práci, a proto prosazuje:
Zpracování jasného jednotného postupu práce policie a jejích úkolů.
Zvyšování vzdělání policistů a v souvislosti s tím i jejich platů – další vzdělávání i na odborných školeních na Školních policejních střediscích.
Dnes vzhledem k masovému náboru školení téměř neprobíhají.
Zlepšení vybavení policistů – veškeré nákupy materiálů, výstroje a výzbroje provádět až po odzkoušení v praxi policisty a centrálním nákupem (společně i pro další bezpečnostní složky – není důvod, aby policisté měli zbraně od jiného dovozce než vojáci, tím dojde k velkým finančním úsporám).
Provedení ekonomického auditu – zaměření na investice (opravy, údržby, nové výstavby, pronájmy) a rozdělování nenárokových složek platu (odměn).
Snížení počtu řídících policejních úředníků a jejich přesunutí do ulic.
Zefektivnění práce policistů v terénu zjednodušením dokumentace.
Spravedlivý trest a zrychlení stíhání policistů, kteří spáchali trestný čin.
Naproti tomu v případě nespravedlivého nařčení zajištění právní ochrany pro každého policistu.
Úzké propojení, spolupráce a jasné rozdělení pravomocí obecní (městské) policie s Policií ČR, aby nedocházelo k zbytečnému překrývání činností.
Zavedení společných výcviků a akcí.
Zavedení jednoho operačním střediskem pro MP i PČR, rozhodnutí o nasazení jednotlivých složek bude na operačním důstojníkovi.
V obcích nad sto tisíc obyvatel zřízení Metropolitní policie, která by byla tvořena příslušníky pořádkové, dopravní a železniční policie (ti budou vyjmuti z Policie ČR a tedy i z IZS) a příslušníky městské policie.
Sloučená metropolitní policie může ušetřit až o desítky milionů ročně.
Primární však je zvýšení kvality:
aby ubylo trestných činů,
vzrostla jejich objasněnost, a
aby se občané cítili bezpečněji.
Policisté, kteří spáchali trestný čin, nesmějí dostat odstupné ani výslužné.
Nezbytnost vzniku dalších kontrolních orgánů
– kromě aktuálního policejního, rezortního (Inspekce ministerstva vnitra)
také mezirezortních (vládních) a parlamentních (zejména pro oblasti kontroly dodržování zákonů policisty, dodržování lidských práv).
Důraz na rozvoj kamerového monitorovacího systému a jeho využívání v praxi, čímž se výrazně posílí akceschopnost policie.
Zavedení kamerového systému v krizových oblastech, zvážit jeho zavedení i do městské dopravy (i autobusy, tramvaje) po vzoru evropských metropolí (př. Paříž) pro snížení kriminality.
Znovuobnovení finanční policie.
EXTREMISMUS
ČR se dnes potýká s nárůstem extremismu.
Jsme přesvědčeni, že rozmach extremismu v poslední době není dán pouze netolerantností k jinému etniku, ale i nečinností dosavadních vlád při řešení problémů obyčejných lidí.
Zvláště v postižených regionech podporují extremistické skupiny občané, kteří z důvodu „sousedství“ s nepřizpůsobivými občany ztratili hodnotu nemovitosti a
začali se v místě svého bydliště obávat o bezpečnost.
Celkově v problematice extremismu převažuje sociální a bezpečnostní prvek nad rasovým.
Většině občanů je jedno, jaké barvy pleti či národnosti ten druhý je, ale vadí jim, jak se chová.
Navrhujeme proto následující body:
Odmítnutí principu pozitivní diskriminace.
Zavedení policejních mobilních služeben v lokalitách, kde chybí stálá služebna policie.
Navýšení počtu policejních hlídek v problémových lokalitách.
U sociálně slabých zajistit přímé platby nájemného ze sociálních dávek.
Nekompromisní stěhování chronických neplatičů a nepřizpůsobivých (prověřovat opakující se stížnosti).
Vymáhání pohledávek vůči městu od dlužníků.
Terénní sociální práce jako pomoc nepřizpůsobivým.
Kontroly úrovně života při vyplácení sociálních dávek – spolupráce příslušného sociálního odboru a policie (zjišťování nadstandardního vybavení bytu apod. ).
Dohled sociálních pracovníků v sociálně slabých a vyloučených rodinách ve spolupráci s policií.
Podpora Integrace neproblémových občanů – pomoc jak se dostat z ghett.
Úzká spolupráce spádových ZŠ, sociálního odboru a vedení jednotlivých měst (záškoláctví, sociální problematika apod.).
Navyšování kapacit stávajících nízkoprahových center,
pomoc finančních zdrojů z EU při zakládání nových, směřování volnočasových aktivit především na starší děti.
Využití veřejně prospěšných prací při úklidu problémových lokalit (při neplacení dluhů a pokut pružné nasazení na veřejně prospěšné práce).
PŘISTĚHOVALECTVÍ
Protože pouze pracující, bezúhonný a daně platící cizinec je vítaným hostem České republiky, podporuje strana Věci veřejné:
Přísnější regulace a výběr zahraničních pracovníků – rozšíření systému tzv. zelených karet na úkor momentálně zneužívaných podnikatelských víz.
Výrazné zvýšení kontroly zprostředkovatelských agentur, které vydělávají na nepřehlednosti systému a „dobrých“ vztazích s úředníky na zastupitelstvech.
Zvýšení transparentnosti získávání víz – dojednání termínu na zastupitelském úřadě průhledným způsobem (emailem) a nahrávání schůzky s žadatelem.
Důrazný postih nelegálních ubytoven.
Komunikaci a spolupráci s imigrantskými komunitami a svazy.
VNĚJŠÍ BEZPEČNOST
Pro zajištění vnější bezpečnosti se budeme soustředit na reformu armády, jejíž rozpočet chceme dramaticky snížit (až o 15 miliard).
Na základě dnešních bezpečnostních hrozeb a rizik došlo ke změně klíčových úkolů armády.
Původně primární úkol armády, zabezpečení suverenity země před napadením, není dnes v případě České republiky tolik aktuální.
Pakliže země není vystavena hrozbě pro přežití, což Česká republika díky své bezpečné pozici ve středu Evropy i EU rozhodně není, armáda se podílí na čelení hrozbám a rizikům dalších kategorií, jako jsou:
Mezinárodní terorismus,
Nekontrolované šíření zbraní hromadného ničení,
Mezinárodní organizovaný zločin,
Regionální konflikty v oblastech jejich vzniku (Afghanistán, Irák, Pakistán a další) v rámci zahraničních misí.
Proto Věci veřejné prosazují:
Koncept specializované armády, ideální pro menší státy, plně zapojené do NATO,
ale také do Evropské bezpečnostní a obranné politiky.
V rámci tohoto konceptu specializované armády prosazujeme zrušení některých součástí pozemních sil –
zejména tankového praporu a dělostřelecké brigády, což by vedlo k výrazným ekonomickým úsporám v řádech miliard.
Ovšem při maximálním plnění našich aliančních závazků bez omezení v rámci zahraničních misí, do kterých by byly vysílány právě speciální síly a polní nemocnice.
Budeme podporovat výcvik a modernizaci těch speciálních sil a zdravotnického zařízení, které jsou primárně určeny k působení v zahraničních misích.
Počet vojáků v těchto jednotkách by měl dosahovat takové výše, aby docházelo k pravidelným rotacím a abychom i nadále byli schopni plnit naše závazky v rámci Aliance, aniž by tím byli poznamenáni sami vojáci.
Vzhledem k početnému stavu české armády podpoříme návrhy vedoucí ke snížení počtu velitelských stupňů řízení z aktuálních tří na dva a
podpoříme zefektivnění celé armády a snížení výdajů.
Dramaticky snížíme počet občanských zaměstnanců pracujících v armádě, tedy civilních osob pracujících na ministerstvu a generálním štábu.
Další snížení výdajů tkví v nově uzavřené smlouvě na nadzvukové letouny JAS-39 Gripen.
Po vypršení stávající smlouvy v roce 2014 se budeme snažit o obnovení této smlouvy,
ideálně přímo odkup těchto letounů, zároveň však o sjednání výrazně lepších podmínek pro Českou republiku, hlavně co se týká výdajů spojených jejich s provozem.
V konečném stavu chceme razantně snížit náklady na provoz, zároveň jsme si však vědomi, že nadzvuková letadla jsou nezbytná k uchránění našeho vzdušného prostoru a udržení národní suverenity.
Vznik jednotné Evropské bezpečnostní a obranné politiky, na jejímž základě dojde k dohodě mezi členskými státy o tématech, která se nedají řešit a vyřešit pouze na národní úrovni (viz. Energetická bezpečnost),
ale musí dojít k ucelenému konceptu spolupráce, aby se Evropská unie mohla stát plnohodnotným hráčem na mezinárodním poli a konkurovat nově narůstajícím mocnostem.
DOPRAVA
DOPRAVNÍ INFRASTRUKTURA
Doprava hraje v rozvoji České republiky zásadní roli.
Věci veřejné mají za cíl zasadit se o vybudování dostatečně kvalitní a bezpečné dopravní infrastruktury a zajistit její kvalitní údržbu a provozuschopnost.
Bohužel stavba nových železnic, silnic a dálnic se potýká s korupcí, přemrštěnými cenami a neschopností efektivně čerpat peníze z fondů EU.
Podle závěrečné zprávy Národní ekonomické rady vlády (NERV) je stavba silnic, dálnic a dalších infrastrukturních projektů v ČR předražena o 62 %.
Asociace malých a středních podniků a živnostníků ČR: 15 % z ceny veřejných zakázek představuje korupce.
Kvalitní infrastruktura také zvyšuje zájem investorů a podporuje turistický ruch.
Proto prosazujeme:
Stop korupci při zadávání veřejných zakázek – V současné době zhruba 20 % ceny veřejných zakázek tvoří „všimné“ lobbistům, politikům a vysokým státním úředníkům.
V oblasti dopravy je tento problém zvlášť patrný – v tendrech vítězí stále ty samé firmy, často s neznámou majetkovou strukturou, které staví draze.
Věci veřejné prosazují zákaz účasti firmám s neznámým majitelem na veřejných zakázkách,
informace o uzavřených zakázkách na internetu včetně plného znění smluv a testy korupční odolnosti vysokých státních úředníků.
Více o opatřeních VV proti korupci v kapitole Protikorupční opatření.
Cenové limity pro stavbu liniových staveb, tedy použití parametrických cen srovnatelných ekonomik jako nepřekročitelného limitu.
Dostavbu důležitých komunikací a vytvoření strategie dalšího rozvoje a priorit jednotlivých staveb, zasadíme se o dostavbu prioritních dálničních úseků a rychlostních silnic.
Zapojení soukromého sektoru do spolupráce s veřejným –
Vytvoření vhodné půdu pro PPP (public private partnership) projekty, jako nástroje pro rychlejší rozvoj infrastruktury.
Veřejný sektor jako objednatel zadá požadavky na výslednou stavbu a o její výstavbu a provoz se stará soukromý sektor.
Sníží se tím náklady na výstavbu a výstavba se zrychlí.
Dlouholeté zkušenosti z Anglie, Irska, Německa a dalších zemí ukazují, že tato forma funguje a je prověřená.
Výstavbu městských obchvatů a okruhů –
odklon dopravy z center měst významně sníží náklady na údržbu silnic,
zkvalitní životní prostředí ve městech,
zrychlí dopravu a omezí počet nehod a zraněných ve městech.
Kde to podmínky umožní, prosazujeme „zjednosměrnění“ ulic, aby tak vznikly víceproudé kapacitní komunikace.
Zvýšení finančních prostředků pro údržbu komunikací –
Rychlá a kvalitní oprava drobné závady na komunikaci je nejlepší cestou, jak zabránit mnohem větším nákladům při celkové rekonstrukci v případě zanedbané údržby.
Důslednou kontrolu kvality nových staveb i prováděných oprav jako nástroj pro zvyšování kvality silnic a snížení pozdějších nákladů.
Důsledná kontrola kvality a její vymáhání je základním prvkem trvanlivé infrastruktury.
Nekvalitní práce musí být sankcionována a odstraněna na náklady zhotovitele.
Práci na silnici po dobu 24 hodin – Zbytečné prodlužování oprav důležitých komunikací přispívá k tvoření kolon, což vytváří i ekonomickou ztrátu v podobě nevyužitého času stráveného čekáním.
Nabídnutá rychlost opravy bude důležitým kritériem při výběru dodavatele.
Budeme prosazovat systém, kdy si stavební firma stavební parcelu pronajímá.
Je proto v jejím zájmu, aby byla stavba dokončena co nejdříve.
V oblasti mýtného přechod na satelitní systém a
vyšetření podmínek, za kterých byla uzavřena smlouva s firmou Kapsch.
Výtěžek z mýtného budeme směřovat výhradně do Fondu dopravní infrastruktury.
Odmítáme zavedení elektronických vinět pro osobní automobily, systém není kvalitně připraven.
Požadujeme rozšíření mýtného i na silnice I., případně i II. a III. třídy.
Větší míru využití průjezdných a mobilních vah, a to na všech místech v republice a na všech druzích komunikací.
Přetížená vozidla jsou nebezpečná, ničí silnice, snižují jejich životnost a prodražují jejich údržbu.
Modernizaci železničních koridorů, které tvoří páteřní železniční síť v republice a jsou začleněny do transevropské přepravní sítě, a také přípravu vysokorychlostních tratí (VRT).
Jsme proti prodeji strategicky významného letiště Ruzyně,
v době hospodářské nestability by stát nezískal dobrou cenu a ztratil by nad ním kontrolu.
Prosazujeme proto jeho pronájem podmíněný rozsáhlou modernizací.
Jsme proti výstavbě mezinárodního letiště v areálu Aera Vodochody.
Respektujeme referenda okolních obcí, které se ke stavbě vyjádřily negativně, a
nehodláme výstavbou dalšího zbytečného letiště snižovat hodnotu letiště Ruzyně.
Větší zapojení na evropské úrovni kombinované dopravy, tedy především přesunutí kamionové dopravy na železnici.
BEZPEČNOST A PREVENCE
Bezpečnost v dopravě je jedním z hlavních pilířů, kterému musí být kladen velký důraz.
Zejména silniční doprava stále vykazuje velice vysokou míru nehodovosti a úmrtnosti.
Je proto nutné se zaměřit zejména na tuto oblast.
Hlavním pilířem pro zajištění bezpečnosti silničního provozu musí být prevence.
Prevence je nástroj, který pomáhá předcházet nehodám a tím i ztrátám na životech.
Prosazujeme:
Kvalitní přípravu nových a profesionálních řidičů v autoškolách, jako nástroj prevence dopravních nehod.
Mladí řidiči s krátkou dobou praxe do dvou let se podílí na nehodovosti přibližně třiceti procenty.
Součástí výcviku v autoškole by měla být i průprava psychologická, která řidiče naučí, jak reagovat na náhlé nepředvídatelné situace a jak komunikovat s ostatními účastníky silničního provozu i se strážci zákona.
Součástí výuky by měly být i kurzy první pomoci.
Kurz by měl být delší, zejména co se praktické přípravy týká.
Pro řidičský průkaz skupiny B odstranění tzv. „zkoušky z údržby“, která vzhledem ke složitosti moderních automobilů ztratila smysl.
Zlepšení plynulosti dopravního provozu odstraněním množství přebytečných dopravních značek, které odvádějí pozornost řidičů.
Zvyšování úlohy obcí a krajů při zajišťování bezpečnosti provozu na komunikacích pomocí dopravně bezpečnostních opatření, jako jsou například zvýšené přechody, ostrůvky, trávníky, šikany, psychologicky působící ukazatele rychlosti atd.
Stejně tak musí neustále probíhat identifikace a odstraňování nebezpečných míst na již existujících komunikacích.
Právě na silnicích prvních až třetí třídy připadá nejvíce usmrcených na množství ujetých kilometrů.
Více bezpečnosti pro chodce – Přechody by měly být na přehledných místech.
Je proto nutné rušit přechody v bezprostřední blízkosti kruhových objezdů nebo za autobusovými zastávkami.
Přechody na místech, která jsou nebezpečná, ale umístění přechodů je přesto nezbytné, je nutné vybavit signalizačními zařízeními a dobrým osvětlením.
LEGISLATIVA
Důsledkem nekvalitní legislativy je její nízké respektování a vymahatelnost.
V oblasti bodového systému a silničních kontrol prosazujeme:
Změnu současné podoby přestupkového řízení, kdy je řidič často trestán dvakrát a nemá možnost nápravy.
Přijmeme stejná procesní pravidla jako v trestním řízení.
Zrušení bodového hodnocení některých drobných přestupků, které zbytečně zatěžují celý systém a vybízí ke korupci.
Body musí být udělovány pouze za delikty, které ohrožují ostatní účastníky silničního provozu.
Posílení osobní odpovědnosti majitele vozidla za to, kdo s ním jezdí (holandský nebo německý model), aby již nebylo možné se vymlouvat na „osobu blízkou“.
Z financí získaných z pojištění zákonné odpovědnosti vozidel vyčleníme 1 % na prevenci nehodovosti.
Je nutné, aby každý měl možnost jednoduše a rychle zjistit stav svého bodového konta.
Prosazujeme výrazné zkrácení lhůt pro obeznámení řidiče o spáchání přestupku na 14 dní.
Dlouhá prodleva mezi spácháním a obeznámením snižuje efekt trestu.
Prosazujeme zlepšení v oblasti výkupu pozemků u strategických a veřejně prospěšných staveb.
V případě, že pozemek je třeba využít pro veřejně prospěšnou stavbu, prosazujeme férové jednání ze strany státu vůči soukromým majitelům pozemků.
Prioritou musí být dohoda obou stran.
Soukromí majitelé musí být kontaktováni s dostatečným předstihem a musí jim být nabídnuta adekvátní cena, která bude násobkem ceny obvyklé.
Případné vyvlastnění pozemku je až poslední možností.
Jsme pro zavedení registru profesionálních řidičů a požadujeme jejich častější kontrolu, zejména dodržování povinných přestávek.
Prosazujeme zrušení zákona o bezplatné přepravě poslanců a soudců Ústavního soudu.
VEŘEJNÁ DOPRAVA A TECHNOLOGIE
Kvalitní obsluha území veřejnou osobní dopravou přispívá k celkovému rozvoji regionů a spokojenosti obyvatel.
Veřejná doprava je v porovnání s individuální mnohem méně náročná na prostorovou kapacitu.
Je důležitá jak ve městech, kde velice výrazně přispívá také k celkové nižší ekologické zátěži, tak v oblastech s výskytem většího množství malých obcí.
Zavádění moderních technologií do dopravního systému může výrazně zvýšit jeho efektivitu a také bezpečnost.
Prosazujeme:
Preferenci a zkvalitňování veřejné dopravy před dopravou individuální.
Veřejná doprava je zejména ve městech mnohem efektivnější, než doprava individuální.
Rozvoj integrovaných dopravních systémů, které díky sjednocenému systému tarifů zjednodušují přepravu a umožňují snadné a přehledné cestování i v rozsáhlejší oblasti.
Vstup soukromých subjektů na železnice, jako tržního nástroje a možnost pro modernizaci a zkvalitnění osobní železniční dopravy.
Integraci moderních informačních technologií a telematiky (spojení informatiky a telekomunikace) do systému řízení dopravy jako nástroj pro zlepšení plynulosti dopravy a zvyšování bezpečnosti.
Včasné, přesné a aktuální informace umožňují řidiči se správně rozhodovat a přizpůsobovat svou jízdu aktuálním okolnostem.
ŽIVOTNÍ PROSTŘEDÍ
Životní prostředí chápe strana Věci veřejné jako jednu ze svých prioritních oblastí.
Problematiku vnímáme v celé její šíři, od znečištění až po harmonický rozvoj lidských sídel v rámci zdravé a fungující krajiny.
Jsme pro takovou ochranu životního prostředí a hospodaření v krajině, které bude spočívat v otevřené diskuzi mezi veřejností, odborníky, státem a napříč celým politickým spektrem.
Prosazujeme racionální, ekologicky, ekonomicky a eticky opodstatněný přístup respektující zásady trvale udržitelného rozvoje.
OVZDUŠÍ
Kvalita ovzduší v České republice zůstává i přes značná zlepšení od 90.  let stále největším problémem životního prostředí.
Situace se navíc zhoršuje s rostoucí automobilovou dopravou a stále populárním lokálním vytápěním uhlím.
Limity pro některé znečisťující látky jsou u nás pravidelně překračovány nejen lokálně, ale i plošně.
Proto podporujeme:
Nový zákon o ochraně ovzduší, který sníží maximálně přípustné lokální koncentrace emisí, stanoví možnost určení nízkoemisních zón a legislativně upraví emise z malých zdrojů.
Zavádění nízkoemisních technologií a paliv v komunální dopravě, pokračující finanční podporu úsporných opatření, výměny kotlů a zateplování.
VODA
Voda nesmí být považována za levný a nevyčerpatelný zdroj.
Klademe důraz na zachování a podporu její přirozeně vysoké kvality a funkce v krajině.
V některých řekách se však stále vyskytují znečišťující látky v nebezpečných koncentracích.
Stále máme nespočet obcí, které nemají čistírnu odpadních vod, a stále neplníme některé limity pro čištění odpadních vod.
Proto:
Podporujeme zrychlení a zjednodušení racionálního využití fondů EU k podpoře opatření zlepšujících přirozené funkce vodních toků (čistírny odpadních vod, rybí přechody, přírodě blízké úpravy vodních toků snižující dopady povodní).
Odmítáme realizace vodohospodářských projektů přehrad a vodních cest bez zdůvodnění reálného ekonomického efektu, veřejného zájmu a vyřešení střetů na úseku ochrany přírody a krajiny.
PŮDA
Uvědomujeme si, že půda je nenahraditelný a v časovém horizontu několika generací neobnovitelný zdroj.
Hlavními problémy, kterým je třeba čelit, jsou eroze, zábory půd, kontaminace znečišťujícími látkami, ztráta přirozené úrodnosti.
V rámci účinných opatření prosazujeme:
Novelu zákona o ochraně zemědělského půdního fondu, která musí znevýhodnit zábory a likvidaci nejkvalitnější zemědělské půdy.
Maximální transparentnost, ekologickou a ekonomickou efektivitu při odstraňování starých ekologických zátěží.
Součástí zadávací dokumentace pro zvažovanou „superzakázku“ musí být úplný  a definitivní seznam všech akcí a odborných posouzení na jednotlivých lokalitách, aby bylo možné co nejpřesněji odhadnout finanční prostředky.
V opačném případě budeme požadovat vypsání malých, transparentních a dobře definovaných zakázek pro více uchazečů.
ODPADY
Uvažujeme o odpadech nejen jako o problému, ale také jako o zdroji, potenciálu nabízejícím řadu možných řešení a příležitostí zejména pro soukromý podnikatelský sektor.
Prosazujeme:
Zjednodušení legislativy (komplikovaná administrativa, nedostatky v kategorizaci odpadů a nakládaní s vybranými odpady),
průhledné financování a
demonopolizování systému nakládání s odpady.
Recyklační poplatky nesmí končit u několika zprostředkovatelů, ale cíleně u zpracovatelů odpadů.
Využití programu podpory podnikatelských subjektů zabývajících se zpracováním druhotných surovin.
Zatím odpad sice vytřídíme, ale omezeně recyklujeme a převážně hromadíme na skládce.
Je nutné umožnit domácnostem skrze povinnost obcí třídit hlavní druhy odpadů včetně bioodpadů.
OCHRANA PŘÍRODY A KRAJINY
Ochrana přírodních hodnot není jen naší morální povinností, ale existenční nutností.
Musíme se racionálně ptát co, jak a proč chránit a vycházet přitom z využití poznatků moderní biologie a jejich aplikace na možnosti a potřeby lidské společnosti.
Proto:
Odmítáme návrhy na omezení práva občanů efektivně se podílet na rozhodování o investičních projektech dotýkajících se životního prostředí v jejich okolí.
Prosazujeme ochranu přírody, která zajistí pestrost přírodních stanovišť, jejich přirozený vývoj, možnost uplatnění aktivního managementu a adekvátní zpřístupnění veřejnosti.
Prosazujeme větší vstřícnost státu v systému náhrad škod, ušlých zisků a omezení způsobených chráněnými živočichy a výskytem chráněných rostlin.
Podporujeme společnou strategii péče o krajinu (zástavba, zalesňování apod. ) koordinující činnost jednotlivých ministerstev.
Podporujeme širší zapojení a spolupráci odborně zaměřených institucí a občanských iniciativ v rámci legislativních procesů.
Podporujeme vyhlašování dalších chráněných území, kterému musí předcházet všeobecná shoda dotčených stran.
Politická síla musí v tomto zastávat racionální a konsenzuální přístup nikoliv intervence zájmových skupin.
Odmítáme finančně nákladné a bezdůvodné rekultivace.
Některé pozůstatky lidské činnosti (lomy, výsypky) ponechané samovolnému vývoji tvoří ideální stanoviště pro chráněné druhy rostlin a živočichů.
LESNICTVÍ
Intenzivní a nevhodné obhospodařování se podepsalo a stále podepisuje pod stavem našeho národního bohatství.
Opakovaně dochází k hynutí porostů na větších či menších plochách vinou houbových chorob, imisí, polomů a napadení kůrovcem.
Přirozená biologická rozmanitost v lesích významně poklesla,
lesy trpí ztrátou odolnosti, erozí půd a poklesem schopnosti zadržovat vodu.
Podporujeme realizaci Národního lesnického programu II a přechod na různorodé způsoby využití lesa (hospodářský, rekreační, ekologický).
Podporujeme  revizi  a  nezávislou  certifikaci  lesnických  a  dřevařských  subjektů  systémem  FSC  (Ekologická  certifikace  lesa)  umožňující  snadno  identifikovat  ekologicky  přijatelné  hospodaření.
Prosazujeme dynamický nákupní systém, „malé tendry“ a dlouhodobé a komplexní tendry zejména z pohledu sociální stability venkovských regionů, a to vzhledem k chronickým potížím s formulací veřejných zakázek u státního podniku Lesy České republiky.
Rozhodně chceme zabránit netransparentnímu přeskupování vlivů uvnitř státního podniku Lesy České republiky s možnou ztrátou kontroly nad plíživou privatizací lesa.
Podporujeme směrování dotačních programů dotčených resortů (Ministerstvo životního prostředí, Ministerstvo zemědělství) do podpory obnovy přirozené druhové skladby v lesích.
Prosazujeme vyloučení velkoplošného vápnění a hnojení lesů a naopak podporu maloplošných metod hospodaření zaměřených na heterogenitu lesního prostředí.
Podporujeme legislativní změny vedoucí k upravení početních stavů zvěře v lesích bez ohledu na emoce a lobbismus, který tato problematika vyvolává.
Prosazujeme změnu trestního zákona v zavedení přísnějšího postihu za pytláctví tak, aby bylo opět klasifikováno přímo jako trestný čin.
ENERGETIKA
Česká elektroenergetika je dnes soběstačná a s výraznými exportními ambicemi.
Nedojde-li však v dohledné době k zásadním a dlouhodobě platným rozhodnutím v této oblasti, pak je stabilita českého energetického hospodářství a systémů centrálního zásobování teplem dočasná.
Jsme pro realizaci úsporných opatření a racionální kombinaci energetických zdrojů a minimalizaci jejich dopadů na životní prostředí.
Proto:
Podporujeme vzdělávání, výzkum a vývoj v technických oborech souvisejících s energetikou.
Podporujeme úsporná opatření a jejich důsledné plnění, osvětu a výchovu veřejnosti v oblasti úspor.
Odmítáme prolomení územních limitů těžby hnědého uhlí a podporujeme jejich převod ze zásob bilančních do zásob nebilančních, a to z důvodů převahy jiného veřejného zájmu, než je jejich okamžité vydobytí a využití jen jako paliva.
Podporujeme postupné přirozené dožití starých uhelných elektráren a odmítáme modernizaci uhelných elektráren, která by nerespektovala použití nejlepších dostupných technik vzhledem k racionálnímu využití podmínek příslušné lokality.
Odmítáme rozsáhlou výstavbu velkých elektráren na zemní plyn vzhledem k omezené efektivitě, nestabilní a vysoké ceně plynu, navíc převážně v politicky nestabilních regionech.
Podporujeme prodloužení životnosti a navýšení kapacit stávajících jaderných elektráren na základě vstřícné, neideologické a široké debaty o jaderné energetice.
Podporujeme změnu pravidel, která obcím umožní zásadně ovlivnit, zda na jejich území bude vybudováno úložiště jaderného odpadu.
Podporujeme využití potenciálu obnovitelných zdrojů energie, které musí mít nastaveno důsledné regulační mechanismy.
Preferujeme využití obnovitelných zdrojů energie na lokální a individuální úrovni na úkor velkokapacitních provozů.
Odmítáme spoluspalování biomasy s fosilními palivy a přimíchávání biosložky do motorových paliv, které se ukazuje jako neefektivní rozhodnutí čerpající neúměrně vysoké dotace, zdražující pohonné hmoty a nesnižující negativní dopady na životní prostředí.
Prosazujeme ponechání většinového podílu státu ve strategické energetické společnosti ČEZ.
Rozhodující slovo v řízení však musí mít především odborníci, nikoliv političtí aktivisté.
Stát pak může trvale počítat s důslednou kontrolou činnosti a příjmy z dividend.
ZEMĚDĚLSTVÍ
Produkce zdravých potravin je prioritou zemědělství.
Podílí se však i na krajinotvorbě, péčí o zvěř a životní prostředí.
Současně zemědělství v České republice čelí mnoha výzvám.
Dochází k vysídlování českého venkova a nárůstu nezaměstnanosti v mimoměstských oblastech.
Čeští farmáři odcházejí ze zemědělství, protože nejsou schopni konkurovat nízkým cenám potravin z jiných států Evropské unie, které získávají výhodu nikoliv kvůli tomu, že by byli schopnější, ale kvůli nevyváženým a nespravedlivým intervencím a dotacím Evropské unie.
Společná zemědělská politika, která tvoří 40 % rozpočtu EU a činí 55 miliard eur, narušuje volnou soutěž a
demotivuje od práce stovky českých zemědělců, a to i od výroby masa, obilovin, mléka, ovoce a zeleniny, kde je české zemědělství konkurenceschopné.
Regulérní soutěž narušuje také politika obchodních řetězců, na nichž zemědělci díky stávající legislativě nepřiměřeně závisí.
ROVNÉ ŠANCE A ROVNOCENNÉ POSTAVENÍ NAŠICH ZEMĚDĚLCŮ V EVROPĚ
Budeme bojovat za vyrovnání podmínek pro čerpání dotací na evropském trhu tak, aby měli všichni zemědělci v EU stejné výchozí podmínky a aby nebyla určitá národnost zvýhodněna, jako například polští zemědělci tím, že jsou jim odpuštěny daně z dotací.
V dlouhodobé perspektivě chceme postupně upouštět od dotační a podpůrné politiky v zemědělství.
Obecně zastáváme snižování přerozdělených prostředků v rámci Společné zemědělské politiky EU.
Nesouhlasíme se skrytými podporami zemědělců, kteří dováží svou produkci do České republiky.
Naši čeští zemědělci doplácí na proexportní a podpůrné politiky jednotlivých zemí EU, jako například ve Velké Británii, kde menší podnikatelé nemusí platit daně.
Chceme snižovat bariéry obchodu se zemědělskými produkty.
Přitom je ale třeba, aby EU dohlížela na to, aby dovážené potraviny odpovídaly standardům a normám EU.
Tím zabráníme znevýhodňování potravin pocházejících z EU oproti potravinám mimounijním a zaručíme kvalitu potravin prodávaných na našem trhu.
Konkrétně se jedná o ekologické standardy a welfare standardy (tzn. například velikost ustájovací kapacity pro jednotlivé kategorie hospodářských zvířat).
SNÍŽENÍ ZÁVISLOSTI ZEMĚDĚLCŮ NA OBCHODNÍCH ŘETĚZCÍCH
Zemědělci závisí na vůli zpracovatelů a hlavně obchodních řetězců.
Ty nastavují nepřijatelně nízké ceny, čímž se snižuje kvalita prodávané produkce.
Zemědělcům ale nic jiného nezbývá.
Budeme prosazovat přímý prodej potravin a zemědělských produktů českým spotřebitelům, což lze uplatnit jen u určité části produktů.
Jedná se například mléčné automaty a další formy přímého prodeje (prodej ze dvora, zemědělské trhy, přímý sběr, stánkový prodej).
Podpoříme rozvoj ekofarem.
Na komunální úrovni podpoříme také spolupráci se zemědělci obzvláště při odklízení sněhu, protože jsou mnohdy rychlejší než dopravní odklízecí služby a vlastní potřebnou techniku.
Podpoříme rozumné nepotravinářské užití zemědělské produkce na méně úrodných půdách (například výroba energie, rychle rostoucí dřeviny pro produkci bioplynu).
Zajistíme větší vymahatelnost zákonů a zamezíme obcházení zákonů při informování zákazníka.
Obchodní řetězec musí být zodpovědný za to, aby produkty, které prodává, splňovaly požadavky o uvádění informací o původu potravin, jejich složení a dalších povinných údajů.
MÉNĚ BYROKRACIE, VÍCE EFEKTIVITY
Po vzoru Španělska, Kypru a Malty sloučíme Ministerstvo zemědělství a Ministerstvo životního prostředí a vytvoříme jedno Ministerstvo zemědělství a životního prostředí.
Agenda zemědělství, ani životního prostředí nevymizí.
Pouze dojde k efektivnějšímu přeuspořádání a řešení souvisejících problémů na jednom místě, zejména v oblasti vodohospodářství, lesnictví a obnovitelných zdrojů.
Ušetříme finanční prostředky na odbor komunikace, legislativní, právní, personální, sekci vnějších vztahů a
vyjdeme vstříc občanům, kteří si mnohdy musí vyřizovat žádosti na obou ministerstvech zároveň.
DOKONČENÍ RESTITUCÍ A ODVRÁCENÍ OSTUDY VE ŠTRASBURKU
Z informací vlády vyplývá, že pouze asi 20 % zemědělských družstev své závazky vůči oprávněným osobám řádně vypořádalo nebo se o to alespoň snaží.
Svazem zemědělských družstev a společností akceptovaný odhad celkové sumy nevypořádaných majetkových podílů (8 miliard korun) činí 100 000 neuspokojených oprávněných osob.
Leden 2010 byl posledním měsícem, kdy si mohli vlastníci půdy požádat o navrácení či kompenzaci svého majetku.
Dnes už jsou jejich majetkové nároky promlčeny.
Parlament tento problém ignoruje a tento bod ani neřadil do programu schůze.
Pokud se tento problém podcení a nebude se řešit, pak bude Česká republika čelit žalobám u Evropského soudu pro lidská práva ve Štrasburku.
Prosazujeme pozemkové vyrovnání do roku 2013, kdy se má uvolnit trh s půdou v České republice pro zahraniční subjekty.
STOP VYSÍDLOVÁNÍ VENKOVA A UDRŽENÍ ZAMĚSTNANOSTI A ŽIVOTNÍ ÚROVNĚ ZEMĚDĚLSKÝCH DOMÁCNOSTÍ
Vytvoříme podmínky pro rozvoj zpracovatelského potravinářského průmyslu na venkově (například výroby sýrů, jablečných džusů apod.)
Zasadíme se o rozvoj agroturistiky a ekoagroturistiky (na ekologických farmách), které podpoří místní rozvoj i v odlehlých oblastech naší země.
Usnadníme malým a středním zemědělcům provozovat jejich činnost.
Stejně jako ostatní malí a střední podnikatelé budou podle návrhu VV odvádět DPH až poté, co jim zákazník zaplatí fakturu.
INFORMACE O PODPORÁCH A PROGRAMECH PRO ZEMĚDĚLCE PŘÍSTUPNÉ VŠEM
Informace týkající se vypsaných projektů, které by sloužily k rozvoji venkova a zemědělství, budou uvedeny na jednom místě.
Zajistíme jasné prezentování informací na webových stránkách, na informační lince a v místních televizích.
Omezíme náhlé změny pro čerpání dotací během pětiletých programových cyklů.
Budeme otevřeně a pravidelně diskutovat s organizacemi zastupujícími názory zemědělců v České republice a
prosazovat jejich oprávněné a odborně podložené zájmy na půdě Poslanecké sněmovny Parlamentu České republiky.
Podpoříme projekty udělování regionálních známek pro výrobky a služby, které spotřebitele informují o původu potravin a kvalitě služeb.
KULTURA
Kultura je určující součástí naší národní identity.
Prostředky do ní vložené jsou investicí do kvality života občanů a společenského rozvoje, proto podporujeme rozvoj svobodného prostoru pro aktivity občanů, spolků a neziskového sektoru v oblasti kultury.
V oblasti financování kultury prosazujeme:
Rovný, svobodný a zejména transparentní přístup k veřejným prostředkům na kulturu.
Vyvážené udělování grantů.
Financování v podobě daňových asignací na kulturu (více o daňových asignacích v kapitole Ekonomika).
Vícezdrojové financování kultury, za významné v tomto ohledu považujeme sponzorské dary ve prospěch kulturně vzdělávacích institucí, jako jsou muzea, galerie, knihovny apod.
Za důležité považujeme zachování a rozvoj nehmotného kulturního dědictví, tradic a zvyků.
Podporujeme snahu autorů a jejich dědiců o prodloužení ochranné doby autorského díla ze 70 let na 90 let.
V oblasti památek a památkové péče je naším hlavním zájmem:
Účinný a transparentní způsob ochrany památek.
Budeme prosazovat, aby odborná stanoviska expertů měla rozhodující slovo nad stanovisky úředníků a to s ohledem na efektivní územní rozvoj, šetrný k historické hodnotě kulturního dědictví.
Důslednější ochrana a uchovávání památkového a kulturního fondu, jeho poznávání a zprostředkování.
V oblasti postoje k církvím a náboženstvím:
Úplné vypořádání poměrů s římskokatolickou církví s ohledem na její historickou úlohu.
Navrácení sakrálních staveb, s výjimkou katedrály sv. Víta na Pražském hradě, ostatní majetek, zejména polnosti a lesy, převést obcím a státu.
V souvislosti s vypořádáním majetku církvím rovněž uplatnit možnost daňové asignace pro obě daňová pásma (více o daňových asignacích v kapitole Ekonomika).
Stanovení ročního příspěvku církvím na údržbu kostelů.
Tolerantní a rovný postoj k vírám a vyznáním a to i s ohledem na regionální a etnické odlišnosti.
ZAHRANIČNÍ POLITIKA
Pro Českou republiku jako menší zemi ve středu Evropy je aktivní zahraniční politika založená na rovnoprávnosti, dialogu a spolupráci jednou z klíčových podmínek pro úspěšnou národní seberealizaci a pro prosperitu státu a občanů.
Naše vize zahraniční politiky českého státu stojí na třech pilířích – na partnerské spolupráci v Evropské unii, na aktivním a loajálním spojenectví se Spojenými státy americkými a dalšími členskými zeměmi NATO a na všestranných, intenzivních a přátelských vztazích se sousedy.
EVROPSKÁ UNIE
Naším primárním zájmem je jednotná a akceschopná Evropská unie.
Jsme proevropskou stranou a podporujeme proces evropské integrace.
Velká část národního důchodu v naší zemi vzniká díky exportu.
V našem zájmu je proto prohlubování evropské ekonomické integrace a další liberalizace jednotného evropského trhu.
Prosazujeme, aby ve vztahu k třetím zemím Evropská unie vystupovala otevřeně a pokud možno jednotně.
Uvědomujeme si, že k řešení problémů v EU je často třeba mnoha kompromisů.
Česká republika by se na jejich hledání měla aktivně podílet.
O důležitých otázkách týkajících se všech občanů EU by mělo být možné rozhodovat prostřednictvím referenda.
Prosazujeme co nejrychlejší narovnání postavení nových a starých členských zemí, zejména v oblasti zemědělství.
Jako exportní ekonomika využíváme maximálně volného jednotného trhu EU, proto prosazujeme jeho další liberalizaci, zejména v oblasti služeb.
Podpoříme pronikání našich firem (i malých a středních) do příhraničních regionů sousedních zemí.
Naše dlouhé hranice se zeměmi EU jsou pro to velkou příležitostí.
Budeme prosazovat snížení výdajů EU na společnou zemědělskou politiku a přesunutí těchto peněz na evropské projekty v oblasti vědy a výzkumu.
Prosazujeme jednodušší čerpání evropských peněz.
Jsme si vědomi, že problémy s čerpáním pocházejí primárně z chyb předchozích českých vlád, které se pokusíme napravit.
S tím souvisí i potřeba aktivně se zasadit o možnosti čerpání evropských peněz i po roce 2013.
Budeme se zasazovat o to, aby EU prosazovala maximálně otevřený světový obchod, ovšem jen v případě, že i ostatní země budou dodržovat antidumpingové, ekologické a zdravotní standardy, nezneužívání dětské práce, apod.
Výrobky, které takovéto standardy nedodržují, budeme chtít zdaňovat speciálním clem či kvótami.
Budeme prosazovat, aby EU zajistila energetickou bezpečnost všech 27 zemí, a to společnou energetickou politikou, koordinovaným jednáním s dodavateli surovin (Rusko) a vybudováním potřebné energetické infrastruktury pro její dopravu a skladování.
Prosazujeme snížení administrativní zátěže Evropské unie.
Budeme požadovat stanovení odborně podloženého termínu a harmonogramu přijetí eura.
V otázce rozšiřování EU zdůrazňujeme, že rychlost a výsledek jednotlivých jednání o přijetí zcela závisí na připravenosti jednotlivých kandidátů a na jejich ochotě provést požadované reformy.
Nepodporujeme vstup Turecka do EU a jsme proti jejímu rozšiřování mimo území Evropy.
Klíčovým neevropským sousedům, jako právě Turecku, by mělo být nabídnuto strategické partnerství s EU.
VZTAH ČR K SOUSEDNÍM STÁTŮM
Základem úspěšné zahraniční politiky ČR musí být intenzivní a přátelské vztahy se sousedními státy.
Všechny sousední země jsou členy EU a Německo, Polsko a Slovensko jsou také členskými zeměmi NATO.
Tato, v českých dějinách bezprecedentně příznivá situace vytváří základ nejenom pro dobré politické vztahy,
ale také pro intenzivní spolupráci ve všech oblastech od hospodářství až po kulturu.
Dlouhá hranice je příležitostí pro rozvoj přeshraniční spolupráce, v níž hrají nezastupitelnou roli naše kraje, města a obce.
Silně podpoříme aktivitu naší samosprávy v této oblasti.
VZTAH K USA A NATO
Důležitým spojencem od vzniku českého státu jsou USA.
Vzhledem k této historii a postavení USA na mezinárodní scéně se musíme snažit, aby vzájemné vztahy byly na co nejlepší úrovni.
V otázce strategických a vojenských postupů upřednostňujeme jednání s USA na bázi NATO.
Prosazujeme tedy:
Otevřený a rovnocenný přístup při jednání se Spojenými státy.
Mnohem podrobnější informování české veřejnosti než doposud o významu našeho spojenectví, o jeho současném stavu a hlavních problémech.
Plnění závazků ČR směrem k NATO v podobě posílení zahraničních misí za cenu dočasného snížení nákladů vynaložených na obranu v době ekonomické krize.
V zájmu jednotné a akceschopné EU jsme příznivci vybudování funkční evropské ozbrojené síly, která by doplnila potenciál NATO a v níž by měla ČR mít odpovídající zastoupení.
VZTAHY S DALŠÍMI MOCNOSTMI A OSTATNÍMI ZEMĚMI
Česká republika je integrální a nezpochybnitelnou součástí „Západu“ a jeho politických a ekonomických institucí – EU a NATO.
To je východiskem našich vztahů s dalšími zeměmi.
Těžištěm těchto vztahů by měla být intenzivní, vzájemně výhodná ekonomická spolupráce.
Ve vzájemných vztazích s Ruskem požadujeme respektování samozřejmosti a nezpochybnitelnosti naší příslušnosti k politickému Západu.
Jsme si vědomi neustále narůstajícího významu dalších neevropských zemí, zejména Číny, Indie, Brazílie a arabských států.
Chceme s těmito a dalšími zeměmi udržovat dobré vztahy, jejichž základem je vzájemně výhodná ekonomická spolupráce.
Respektujeme jejich kulturu a tradice.
Současně jsme přesvědčeni, že některé hodnoty, jako například lidská práva, mají univerzální charakter;
naše zahraniční politika bude tyto hodnoty aktivně prosazovat.
Ve vztazích se zeměmi mimo EU, zejména mocnostmi, budeme podporovat jednotný evropský postup.
Budeme také podporovat jednotné vystupování EU v mezinárodních organizacích jako OSN (zejména v Radě Bezpečnosti) a platformách jako G7 či G20 a reformu OSN, jmenovitě Rady bezpečnosti, která by měla rozšířit počet stálých členů.
Zásadní reforma by měla postihnout i mandát vojenských misí.
Prosazujeme zrušení práva veta a rozhodování prostou většinou členů.
Nechceme, aby se opakovala fatální selhání vojenských misí OSN.
Podpoříme rovněž ratifikaci „Úmluvy OSN proti korupci“, která zaváže naše zákonodárce k přijetí dalších fungujících protikorupčních opatření.
Pro občany ČR, kteří pracují, studují, nebo žijí mimo území České republiky, prosazujeme možnost korespondenční volby, která je v mnoha zemích běžnou praxí.
Státem garantovaná standardní zdravotní péče, konkurence pojišťoven v nadstandardu
Stop zadlužování, snížení výdajů ve veřejných zakázkách o 20 %, zakázky na internetu a pod dohledem veřejnosti
Štíhlý stát: plošné snížení počtu úředníků o 10 %
Důchodová reforma: v mládí odpovědnost, ve stáří jistota
Snížení nezaměstnanosti díky snazšímu čerpání peněz z EU a podpoře malých a středních podnikatelů
Podpora rodin s dětmi: slevy na sociálním pojištění, startovací byty, více školek a jeslí
Zastavit korupci v armádních zakázkách,
peníze do školství a podpory vzdělávání
Jednodušší zákony, vyšší vymahatelnost práva
Sociální dávky: potřebným ano, příživníkům ne
Přímá volba prezidenta, hejtmanů a starostů
