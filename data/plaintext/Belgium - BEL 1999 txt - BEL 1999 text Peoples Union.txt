VU&ID LANCEERT CONCRETE VOORSTELLEN VOOR VERNIEUWING!  Eind april stelde alliantievoorzitter Bert Anciaux, samen met VU-voorzitter Patrik Vankrunkelsven en ID21-woordvoerder Vincent Van Quickenborne, het VU&ID-verkiezingsprogramma aan de pers voor. Dit programma is een net geen 200 bladzijden dikke klepper, met - pagina na pagina - denkwerk en voorstellen om Vlaanderen na 13 juni in beweging te krijgen.  Om het u makkelijk te maken selecteerden wij voor u de hoofdlijnen: de VU&ID voorstellen voor vernieuwing.  1. EEN POLITIEK DIE LUISTERT, VINDT HET GOEDE ANTWOORD.  VU&ID wil dat er eindelijk naar u wordt geluisterd. De politiek mag uw vragen niet naast zich neerleggen. Daarom deze voorstellen:  -   De onmiddellijke invoering van het bindend referendum. U kan zich     rechtstreeks uitspreken over belangrijke maatschappelijke     vraagstukken.  -   Stemrecht in de plaats van stemplicht. U krijgt inspraak, zonder     betutteling. U bent vrij om uw stem uit te brengen. Al hopen we     natuurlijk dat iedereen zich bewust én intens met de politiek     bezighoudt.  -   De rechtstreekse verkiezing van de regeringsploeg. U kiest wie het     land bestuurt.  2. VLAANDEREN MOET KUNNEN DOEN WAT HET WIL DOEN.  Wat Vlaanderen wil beslissen, moet Vlaanderen ook kunnen beslissen. België draait vierkant en staat een efficiënt bestuur in de weg. Daarom wil VU&ID:  -   Dat Vlaanderen rechtstreeks kan meebeslissen in Europa. Vlaanderen     moet een volwaardige Europese lidstaat worden.  -   Een verregaande staatshervorming, met een eigen Vlaamse grondwet,     voor een beter bestuur, met een nieuw gezondheidsbeleid, een     eerlijke solidariteit en een eigen economisch en fiscaal beleid. Een     Waals veto mag het streven naar een goed bestuur in Vlaanderen niet     in de weg staan.  -   Brussel moet worden meebestuurd door Wallonië én Vlaanderen.  3. EEN GOED BESTUUR STUURT JE NIET VAN HET KASTJE NAAR DE MUUR.  Wetten en regels zijn er nodig, maar moet dat allemaal in tonnen papier? VU&ID wil komaf maken met de doolhof van de overheidsadministraties. Daarom wil VU&ID:  -   Een sociaal huis in elke gemeente: één adres waar u met al uw vragen     (pensioenen, werk, premies, …) terecht kunt.  -   De overheid moet u op de hoogte brengen van datgene waar u recht op     hebt.  -   Eén centrale rechtbank per arrondissement en dus voor iedereen de     garantie op een efficiënte, snelle en rechtvaardige rechtspraak.  -   Meer rechtsmiddelen voor al wie hinder ondervindt van     milieuovertredingen.  -   Een radicale aanpak van politiek gesjoemel en corruptie. Corrupte     partijen moeten zwaar worden gestraft.  4. IEDEREEN Z’N VAARDIGHEID, IEDEREEN Z’N WAARDIGHEID.  We willen werken én ondernemen in de beste omstandigheden, maar we willen ook tijd voor onszelf en voor ons gezin. Daarom wil VU&ID:  -   Een gezond ondernemingsklimaat voor Vlaanderen. Wie een zaak wil     starten of wil investeren, moet voor alles terechtkunnen op één     regionaal adres.  -   Een verlaging van de lasten op arbeid moet de werkloosheid efficiënt     bestrijden. Iedereen heeft recht op zinvolle arbeid.  -   Een beter evenwicht tussen gezin, arbeid en vrije tijd, door een     loopbaankrediet van 5 jaar, naar keuze op te nemen voor opvoeding,     opleiding, ziekenverzorging of vervroegde loopbaanbeëindiging.  -   Vlaanderen moet blijven investeren in de kwaliteit van het     onderwijs. Er moeten meer middelen komen voor het beroeps- en     technisch onderwijs.  -   50-plussers uitstoten uit het arbeidsproces is onaanvaardbaar.  5. VAN EEN GEWONDE SAMENLEVING NAAR EEN GEZONDE SAMENLEVING.  Onveiligheid, vervuiling, verkeersellende... Samenleven wordt er niet eenvoudiger op. VU&ID wil aandacht voor ons welzijn. Daarom wil VU&ID:  -   Dat u gratis terechtkan bij een vaste huisarts. Zo verhindert men     ondermeer dubbele of overbodige onderzoeken en maakt men geld vrij     voor noodzakelijke zorgen.  -   Migranten moeten eerlijke kansen krijgen op het vlak van onderwijs,     huisvesting, tewerkstelling, …maar hebben anderzijds de plicht om     zich te integreren.  -   Meer geld voor verkeersveiligheid: meer rotondes, onbemande camera’s     op de zwarte punten in Vlaanderen …  -   Niet investeren in nog eens nieuwe wegen, maar wel in een beter en     breder uitgebouwd openbaar vervoer.  -   Wie getroffen wordt door uitzichtloze schuldenproblemen verdient een     nieuwe kans.  -   Een strengere wet op de wapenhandel.  HOOFDSTUK I  RADICALE DEMOCRATIE  “Vier jaar geleden zag het ernaar uit dat de politieke onverschilligheid in ons land voor vele politici in steeds grotere mate een bron van onbehagen en onrust zou worden. Bij sommigen groeide het besef dat zij langzamerhand het contact met de burger aan het verliezen waren en zij wisten dat deze verwijdering onvermijdelijk het vertrouwen in de beleidsverantwoordelijke zou ondermijnen. De afwezigheid van de burger bracht anderen vooral in verlegenheid omdat zij het gevoel hadden dat een politiek systeem slechts in schijn democratisch is wanneer de burger de facto gedegradeerd werd tot passieve onderdaan.”  Aldus de bekende Leuvense socioloog Luc Huysse in de besluiten van zijn boek “De afwezige burger”. Dat werd niet gisteren of eergisteren geschreven, maar in 1969, goed dertig jaar geleden.  Wie durft vandaag volhouden dat het nu echt anders is? De verwijdering tussen DE burger en DE politicus, tussen DE bevolking en DE politiek is minstens nog altijd even indrukwekkend breed. Honderden studiedagen, bibliotheken vol met geleerde analyses van hoe het allemaal gegroeid is, soms ook met voorstellen om er iets aan te doen. Maar wat werd er aan gedaan? Laat ons eerlijk zijn, echt heel weinig. Willen we daarom ophouden met al dat verbaal geweld en er dit keer echt werk van maken?  Al te gemakkelijk wordt nog altijd gegoocheld met het begrip democratie - een toch al erg broze kasplant - en dat meestal alleen maar om machthebbers in hun macht te bevestigen, om het traditionele partijpolitieke systeem en andere hopeloos verstarde machtsevenwichten in stand te houden. Zonder een andere rechtvaardiging te willen zoeken dan alleen het argument dat het gisteren en eergisteren zo was, dat het toen “goed” was en dat het dus zo mag blijven.  Intussen zucht de burger naar iets anders, naar meer echte democratie. Hij of zij wil een democratie waarin niet alleen politici vanuit hun alleenzaligmakende wijsheid en ivoren toren bepalen wat goed is voor die eenzame burger. Een democratie waar de politiek niet op zijn eentje kan vastleggen wat het gemeenschappelijk belang is en wat niet. De burger wil een democratie waar hij of zij mee bepaalt hoe zijn of haar samenleving er morgen en vooral overmorgen zal uitzien. Hij of zij wil een democratie als basis van een echt menselijke samenleving, waar alle mensen binnen die samenleving als gelijkwaardige mensen kunnen samenleven. Daarom wil die burger het politiek gebeuren weer meer in eigen handen voelen, hij of zij wil minstens het eerste woord en waar mogelijk en nodig ook inspraak in het laatste woord. En dat week in week uit, maand in maand uit en niet alleen maar één zondagochtend om de zoveel jaar.  De Alliantie VU&ID wil die echte democratie in eer herstellen, wil van de democratie weer een proces maken van wisselwerking tussen alle deelnemers aan die democratie, tussen alle groepen binnen de bevolking. De bevolking is kritisch en kundig genoeg om dat voortdurend maatschappelijk debat aan te kunnen. Binnen die democratie moet de overheid elk ingrijpen of optreden willen toetsen aan wat de bevolking vraagt. Het herstel van het vertrouwen tussen alle mensen binnen die samenleving onderling en tussen de mensen en de politiek is daarbij de eerste doelstelling.  De Alliantie VU&ID stelt in dat verband een waaier van maatregelen voor en die beginnen natuurlijk bij het parlement, de historische ontmoetingsplaats bij uitstek voor de democratie.  §1. HERWAARDERING VAN HET PARLEMENT  De voorbije jaren liet het parlement haar wetgevende opdracht al te zeer over aan de uitvoerende macht, de regering. Het parlement moet weer de politieke prioriteit krijgen op de uitvoerende macht. Dat betekent onder meer de herwaardering van de “constructieve motie van wantrouwen”. Die geeft aan het parlement de mogelijkheid om bij een conflict tussen regering en parlement echt het laatste woord te spreken.  Het parlement moet ook de weerspiegeling zijn van alle geledingen in de samenleving. Dat veronderstelt dat alle als dusdanig erkende burgers van het land kunnen deelnemen aan de vorming van dat parlement. Daarom moet al wie nog niet als burger van die samenleving is erkend kansen krijgen op taalverwerving en opleiding, kunnen aanspraak maken op een volwaardig cultureel aanbod, op degelijke huisvesting en zinvolle tewerkstelling. Dat moet hem of haar in staat stellen om samen met de anderen binnen die samenleving mee te bouwen aan een democratische maatschappij. Via een vereenvoudiging van de naturalisatieaanvraag kan men een snellere en vooral actieve deelneming aan parlementsverkiezingen realiseren.  Voor de Alliantie VU&ID is binnen een parlementaire democratie de volksvertegenwoordiging het hoogste gezag. Voor de Alliantie VU&ID is daarin geen plaats meer voor enige politieke rol voor de monarchie.  De staatshervorming van 1993 was een historische kans om eindelijk komaf te maken met het hopeloos achterhaalde tweekamerstelsel zoals wij dat in België moesten ondergaan. De Senaat zou een andere samenstelling en vooral een nieuwe opdracht krijgen, de senatoren zouden zich niet langer als een doorslag moeten gedragen van hun collegae in de Kamer van Volksvertegenwoordigers. Dat was de formele belofte. Helaas, van die nochtans levensnoodzakelijke omvorming mét behoud van het tweekamerstelsel kwam onder druk van de traditionele partijen weinig of niets in huis. Vandaag is de Senaat nauwelijks meer dan wat deze assemblee zolang was, een doorslag van de Kamer van Volksvertegenwoordiging met alle negatieve vertragende gevolgen voor het wetgevend werk. De zogezegde hervorming van enkele jaren terug werd herleid tot een schijnvertoning. De Alliantie VU&ID vraagt daarom een dringende en zeer grondige herdenking van de samenstelling en de functie van de Senaat en dat in het licht van een confederale staatsvorming.  Ook zuiver organisatorisch kan aan de werking van het parlement flink wat gesleuteld worden. De Alliantie VU&ID stelt in dat verband onder meer voor:  -   Een parlementsvoorzitter die niet noodzakelijk uit de meerderheid     gekozen wordt;  -   Parlementsfracties die aanspraak kunnen maken op meer en betere     technische en logistieke hulp;  -   Het individueel recht van elk parlementslid om een beroep te doen op     instellingen zoals de Raad van State en het Rekenhof,  -   De mogelijkheid voor het parlement om uitvoeringsbesluiten naar zich     toe te trekken,  -   De rechtstreekse verkiezing van de regeringscoalitie en de     democratische goedkeuring van het regeerprogramma evenals de     democratische keuze van de regeringsleider.  Het gebruik van elke vorm van volmachtwetten wordt eens en voorgoed uitgesloten. Dit geldt ook voor wetsontwerpen die niet uitdrukkelijk deze naam dragen, maar door hun inhoud en technische samenstelling een zelfde feitelijk gewicht hebben als een formele volmachtwet, dat is onder meer het geval voor de zogenoemde herstel- en begrotingswetten.  In geen geval kan in het parlement de aanwezigheid geduld worden van partijen die handelingen stellen die op een voortdurende wijze in strijd zijn met de universeel erkende mensenrechten. Er moet een juridisch sluitend stelsel worden uitgetekend om de aanwezigheid van zulke partij in een parlement en hun deelneming aan de parlementaire democratie onmogelijk te maken. De Alliantie VU&ID denkt daarbij aan het Duitse voorbeeld waar het Grondwettelijk Hof ter zake met gezag bindende uitspraken kan doen. En dat niet alleen voor partijen maar ook voor verenigingen.  Als een parlementslid minister wordt, dan komt zijn of haar opvolger in zijn of haar plaats. De nieuwe minister kan tijdens diezelfde legislatuur niet terug naar het parlement. Wie tijdens twee opeenvolgende legislaturen minister is, kan niet nog eens minister worden tijdens een derde daarbij aansluitende regeerperiode. Dit vergemakkelijkt ook de doorstroming van nieuw politiek personeel.  Het parlement moet elk “volksvoorstel” behandelen dat aan dat parlement wordt voorgelegd en de handtekening draagt van minstens duizend burgers. Het parlement moet het voorstel ofwel aanvaarden, ofwel verwerpen. Als dat voorstel de handtekening kreeg van 10.000 burgers dan moet het parlement dat voorstel binnen een vastgestelde termijn ofwel aanvaarden, ofwel verwerpen.  §2. PARITAIRE DEMOCRATIE  Voor de Alliantie VU&ID is de evenredige vertegenwoordiging van vrouwen en mannen en hun daadwerkelijke deelneming aan de democratie een tweede vernieuwingsbrug tussen bevolking en politiek. Op alle beleidsniveaus moeten de verkozenen een zichtbare weerspiegeling zijn van wat leeft binnen de bevolking.  Het proces naar een paritaire democratie kan bovendien worden aangezwengeld door uiteenlopende maatregelen zoals:  -   Het principe van de ritssluiting – afgewisseld een kandidaat van het     andere geslacht – bij het samenstellen van de verkiezingslijsten;  -   Meer aandacht voor en de uitbouw van een groter aanbod van politieke     en maatschappelijke vorming in het onderwijs en in het     sociaal-cultureel werk;  -   Oprichting van een Instituut voor Burgerschapsvorming dat moet     bijdragen tot het uitwerken van maatschappelijke thema’s;  -   Betere ondersteuning van politieke vrouwengroepen;  -   Verder zetten van de bewustwordingscampagne “Stem Vrouw”, een actie     die tussendoor moet worden aangevuld met inspanningen ten gunste van     meer vrouwelijk politiek engagement;  -   Het gezinsvriendelijker maken van het politiek bedrijf door     bijvoorbeeld zwangerschapsverlof voor vrouwelijke mandatarissen en     ouderschapsverlof voor alle mandatarissen.  §3. INPERKEN VAN DE UITVOERENDE MACHT.  Het werd al gezegd, betreurd en aangeklaagd, de voorbije jaren liet de wetgevende macht zich al te gemakkelijk wegdrummen van haar grondwettelijk vastgelegde eerste plaats binnen het democratisch bestel. Als een sluipend gif trok de uitvoerende macht steeds meer macht naar zich toe. Bij zoverre dat het dozijn mannen en vrouwen dat vandaag die uitvoerende macht in eigen handen heeft de feitelijke wetgevende macht is, maar dan wel zonder democratisch mandaat.  Driekwart van de wetgeving is puur regeringsinitiatief, waar de politieke meerderheid van dat ogenblik niet geacht wordt veel aan te veranderen. Hooguit wat vormverbeteringen en dan nog. Elke wet wordt gevolgd door een stroom van koninklijke en andere besluiten, waar de wetgevende macht niet meer aan te pas komt. Verzuiling, neocorporatisme, technocratie en onderhandse besluitvorming maken van de wetgever een papieren notaris die het vooraf bedisselde akkoord tussen de regering en de al dan niet gekende actoren alleen nog maar formeel moet bekrachtigen. Het parlement maakt noch breekt regeringen. Het vertrouwen bevestigen in de regering is nauwelijks meer dan een zaak van stemmen tellen om te zien of er nog “een” meerderheid is. Een heuse parlementaire cultuur is vele ministers totaal vreemd. Er is nood aan een ingrijpende trendbreuk. Als aanzet om die ondemocratische scheeftrekking weg te werken, stelt de Alliantie VU&ID onder meer voor:  -   Het terug ondergeschikt maken van de uitvoerende macht aan de     wetgevende macht door het uittekenen van een correct evenwicht     tussen beide en dat zowel bij de voorbereiding als bij de     totstandkoming van het wetgevend werk.  -   De monarchie wordt uitgeschakeld bij de vorming van een nieuwe     regeringscoalitie;  -   Zoals de uitoefening van mandaten binnen de uitvoerende macht     beperkt wordt tot niet meer dan twee opeenvolgende legislaturen, zo     wil de Alliantie VU&ID een gelijkaardige beperking voor het mandaat     van bestendig afgevaardigde, burgemeester en schepenen. Voor de     Alliantie VU&ID moet de functie van provinciegouverneur grondig     worden herdacht en vooral gedemocratiseerd. Uiteraard moet daarbij     rekening worden gehouden met de nieuwe confederale staatsstructuur;  -   De Alliantie VU&ID is voorstander van de rechtstreekse verkiezing     van de regeringsleider én van de burgemeester. Dit kan door het     organiseren van een tweede stemronde korte tijd na de verkiezing van     de raden. Bij die gelegenheid kan de kiezer een keuze maken uit     meerdere kandidaat-eerste-ministers, op gemeentelijk vlak gaat het     om een kandidaat-burgemeester. Zowel de kandidaat-regeringsleider     als de kandidaat-burgemeester presenteren zich met een voorstel van     meerderheidsvorming en een ontwerpprogramma;  -   De Alliantie VU&ID vraagt een zo sterk mogelijk verbod van cumuleren     van politieke mandaten. Het cumulverbod is er op gericht de     beschikbaarheid van de mandataris voor zijn kiezers te verbeteren en     zodoende de bestaande kloof tussen burger en politicus te dichten.     Bovendien moet het cumulverbod mogelijke belangenvermenging     voorkomen.  §4. DE KIEZER AAN DE MACHT  Om weer tot een echte democratie te kunnen komen is een permanent maatschappelijk debat levensnoodzakelijk. Om dat debat te vergemakkelijken, is het gebruik van nieuwe, al dan niet elektronische mogelijkheden essentieel.  Daarboven wil de Alliantie VU&ID:  A. Voor de kiezerburger:  -   Dat de nu geldende stem- of opkomstplicht wordt omgezet in     stemrecht. Daarbij kan geen onderscheid aanvaard worden tussen     inwoners van Vlaanderen afkomstig uit EU- en ingezetenen uit niet     EU-landen, die zich in Vlaanderen integreren.  -   Om kiezer te zijn bij gemeenteraadsverkiezingen kan     staatsburgerschap geen voorwaarde zijn voor wie hier volle vijf jaar     woont, onderworpen is aan de gemeentelijke belastingwetten, de taal     van het taalgebied kent en zich persoonlijk laat registreren als     kiezer.  -   Om verkozen te kunnen worden is het staatsburgerschap wel     noodzakelijk.  -   Dat de invloed van de lijststem wordt teruggedrongen: dat kan door     bijvoorbeeld een aantal zetels te laten toebedelen op basis van de     voordracht, terwijl de toebedeling van de andere zetels gebeurt op     grond van het door elke kandidaat behaalde aantal voorkeurstemmen;  -   Dat de evenredigheid van het kiesstelsel wordt doorgetrokken: als     mensen hun stem uitbrengen moeten zij er zeker van zijn dat ze     gehoord worden. Bovendien mogen de verkiezingsuitslagen niet langer     vervormd worden in het uitsluitend voordeel van de grootste     machtspartijen. Op elke lijst moet elke kandidaat kunnen rekenen op     evenveel kansen;  -   Dat voor alle verkiezingen gewerkt wordt met één Vlaamse kieskring.     Zoals dat nu al het geval is voor de Senaat en voor de Europese     verkiezingen;  -   Dat het bindend referendum een wettelijke werkelijkheid wordt. Het     referendum moet mogelijk zijn op volksinitiatief. Het soevereine     volk moet zich via een beslissende volksstemming rechtstreeks kunnen     uitspreken over maatschappelijke uitdagingen. Alle onderwerpen,     waarover kan beslist worden door een representatief orgaan, moeten     op hetzelfde bestuursniveau ook het voorwerp kunnen zijn van een     referendum. Nochtans kan het referendum of de volksstemming niet     handelen over grondrechten of over dossiers waarover door een     parlement of een raad tijdens de lopende legislatuur reeds een     beslissing genomen werd. Het bindend referendum moet zo gemakkelijk     mogelijk gemaakt worden en dus moet de drempel zo laag mogelijk     gehouden worden.  B. Voor de politieke partijen:  -   Een “radicale democratie” met “burgers die weer aan de macht” zijn,     veronderstelt ook een democratisering van politieke partijen. Die     zijn voor de Alliantie VU&ID een essentieel gegeven in de uitbouw     van een politieke samenleving.  -   De Alliantie VU&ID maakt zich intussen zorgen over de manier waarop     politieke partijen vandaag gefinancierd worden. Een oorspronkelijk     onbetwistbaar nobele doelstelling is intussen uitgegroeid tot een     onoverzichtelijk kluwen, waar alleen deskundigen nog hun weg in     vinden.  -   Inzake de financiering stelt de Alliantie VU&ID dat men rekening     moet houden met de verkiezingsuitslag in Kamer en Vlaams parlement     en niet zoals dat nu gebeurt met de uitslag in Kamer en Senaat. De     boekhouding moet correct kunnen gebeuren en dus eenvoudig zijn,     doorzichtig en onderling vergelijkbaar. De Vereniging voor     Bedrijfsrevisoren heeft in dat verband zinvolle oplossingen     voorgesteld.  -   Inzake de beperking van de verkiezingsuitgaven stelt de Alliantie     VU&ID vast dat een en ander een hopeloze knoeiboel is geworden,     zodanig zelfs dat rustig kan gesteld worden dat de wet haar doel     voorbij schiet. VU&ID wil dat alle partijen gelijke kansen krijgen     en kiest daarom voor één verkiezingsbudget waaraan elke deelnemende     partij zich moet houden.  Concreet stelt de Alliantie VU&ID verder vast dat:  -   de sperperiode van 3 maanden onvoldoende is: het massaal uithangen     van 20 m2 borden tijdens de weken en maanden voorafgaand aan de     sperperiode zou moeten verhinderd worden door het beperken van de     financiële middelen voor reclame;  -   de controle op die verkiezingsuitgaven in handen geven van politici     en van hen alleen, is natuurlijk de omgekeerde wereld, men maakt van     de politici immers rechter en partij. De Alliantie VU&ID dringt     daarom aan op een andere formule. Met voorafgaand bindend advies van     het Rekenhof voor alles wat de financiering betreft.  §5. UITWERKING VAN EEN ECHTE BASISDEMOCRATIE  Een echte basisdemocratie is nog een andere brug die de Alliantie VU&ID wil bouwen tussen bevolking en politiek. Mensen willen niet langer bevoogd leven, telkens weer moeten ervaren dat anderen van bovenuit zeggen wat ze moeten doen en vooral wat ze niet mogen uitrichten. Mensen willen niet langer dat alleen van bovenuit wordt bepaald waar hun samenleving heen moet. Mensen willen integendeel mee beslissen, niet alleen langs een of ander toevallig referendum, maar via structuren en ook politieke partijen die hen echt vertegenwoordigen. De opbouw van een netwerkstructuur zoals voorgesteld door ID21 is een ongetwijfeld belangrijke vernieuwende piste, een netwerk van onder uit naar boven toe en niet langer alleen maar omgekeerd, van boven naar onder. Op die manier krijgen mensen opnieuw greep op hun politieke zijn. Zo kunnen oplossingen voor maatschappelijke uitdagingen gevonden worden die van onderuit gegroeid zijn en zo doordringen naar het hart van het politieke leven toe. Die netwerkstructuur zal de politiek ook de ruimte geven om zich opnieuw te concentreren op echte maatschappelijke problemen en uitdagingen. Een en ander veronderstelt ook ruimte voor partij- en ideologie-overstijgende samenwerking.  Een netwerksamenleving wordt gekenmerkt door een veel actievere invulling van het gemeenschapsideaal. De burger krijgt een veel sterkere persoonlijke inbreng in de banden die hij of zij telkens wil aanhalen. In de veronderstelling van een netwerkstructuur is iemand geen “lid” meer van een partij, hij of zij heeft wel een “plaats” in een netwerk. Dat veronderstelt een onderhandelde verantwoordelijkheid en een meer actieve invulling van de plichten. Intussen blijft de politieke partij als instelling een essentieel gegeven om het politieke gebeuren te kunnen organiseren. Daarom moet dringend werk gemaakt worden van de democratisering van politieke partijen, van het uittekenen van duidelijk spelregels waaraan partijen zich moeten houden.  Een en ander veronderstelt minder, maar wel meer doorzichtige en vooral duidelijker regels. Geen betutteling, wel een bindend regelgevend netwerk is de voorwaarde om tot een nieuwe vrijheid te komen en creativiteit in onze samenleving maximale kansen te geven. Een actief netwerk heeft geen nood aan een sterk sturende overheid, wel aan een flink flexibele overheid. Flexibiliteit op maat van de burger veronderstelt wel een grondige reorganisatie van het overheidsoptreden. Waarom de beschikbare overheidsmiddelen niet eerder toekennen aan opdrachten en projecten in plaats van aan departementen?  In de netwerkbenadering wordt de politicus-leider vervangen door een politicus-begeleider. Sociale rechten moeten opnieuw sociale kansen worden die ervoor zorgen dat elke burger maximaal wordt betrokken bij het samenlevingsnetwerk. In een echte netwerksamenleving wordt de kans op een individuele benadering groter, waarbij rechten en kansen automatisch toegekend worden.  HOOFDSTUK II  INTEGRAAL FEDERALISME  Dat de burger vandaag meer dan veraf staat van “de” politiek, alleen superoptimisten kunnen proberen die vaststelling nog tegen te spreken. Zij zullen overigens niet kunnen ontkennen dat er een zeker even diepe afgrond is tussen de bevolking en de politieke structuren die haar omringen.  Instellingen en andere structuren zijn er voor de mensen, niet omgekeerd. Nu staan ze al te vaak haaks op wat wordt aanvaard als het algemeen belang. Of ze zijn er om de bestaande machtsstructuren te bestendigen en zo mogelijk nog te versterken. Het algemeen belang speelt daarbij nauwelijks een rol, naar de individuele stem van de man of de vrouw in de straat wordt niet geluisterd. Van enige gezonde binding tussen die man of vrouw en de structuren is nauwelijks sprake.  Mensen voelen zich verbonden met hun gezin, hun streek of leefomgeving. Ze willen meebeslissen over het wel en wee van die omgeving en dat op het daartoe meest aangewezen bestuursniveau. Die mogelijkheid ten volle kunnen benutten is levensnoodzakelijk om tot een begin van vernieuwing te komen in alle belangrijke delen van het maatschappelijk leven. Echte vernieuwing of verandering kan er pas komen als iedere burger de mogelijkheid krijgt om te participeren aan het bestuur. Dit moet gebeuren volgens het integraal federalistisch beginsel op het juiste en het dichtste bestuursniveau en vanuit een volksnationale bekommernis.  De Alliantie VU&ID staat voor vernieuwing in alle belangrijke maatschappelijke sectoren. Die moeten zoveel en zover mogelijk in handen zijn van de eigen volksgemeenschap en dat binnen een Europees perspectief. Een en ander veronderstelt een viervoudige ontwikkeling die begint bij de gemeente, de meest nabije maatschappelijke samenleving. Van de gemeente gaat het naar een tussenniveau. Vandaar naar Vlaanderen en tenslotte naar Europa.  §1. STERKE GEMEENTEN  Voor de Alliantie VU&ID begint het bruggen slaan tussen de burger en zijn of haar politieke structuren aan de basis van de menselijke leefgemeenschap en dat is de gemeente. Voor elke burger is dat de dichtst bijzijnde bestuursstructuur. En dus moet de bevolking in het algemeen en de burger in het bijzonder vat krijgen op die gemeentelijke structuur: het gaat immers om wellicht de belangrijkste leefkern waarin elke mens leeft, werkt en zich beweegt. Uiteraard begint alles bij het gezin, maar dat gezin evolueert eerst en vooral binnen een kleine leefgemeenschap, een gehucht, een dorp, een gemeente. Die ontwikkelt zich binnen Vlaanderen en Vlaanderen evolueert binnen Europa.  In die zin is de Alliantie VU&ID voorstander van een versterking van de gemeentelijke structuur, meer bevoegdheden voor de gemeente, meer inspraak en vooral meer “nestwarmte”. Een en ander veronderstelt een duidelijke omschrijving van de kerntaken van de drie rechtstreeks verkozen bestuursniveaus, gemeente, provincie of tussenniveau en Vlaams beleid.  Concreet betekent dit:  Vlaanderen krijgt de volledige organisatorische bevoegdheid over alle Vlaamse gemeenten en provincies. Dat veronderstelt een betere coördinatie van het Vlaams beleid ten overstaan van de gemeenten. Bovendien moet het Vlaams beleid leren rekening houden met de nood aan maatwerk, afgestemd op de eigenheid en de specifieke problemen van de Vlaamse gemeenten.  De Vlaamse overheid moet haar neiging tot regelgeving over de plaatselijke besturen beperken en de nu reeds bestaande regelgeving drastisch vereenvoudigen. We moeten afleren om enerzijds te pleiten voor de afbouw van de nutteloze papierberg, bijvoorbeeld in het economisch leven en intussen een nieuw papierberg op te bouwen. Als er toch nieuwe regelgeving nodig is, moet een voldoende invoeringstermijn de gemeenten de mogelijkheid bieden om een en ander zonder nodeloze overhaasting in beleidsbeslissingen te kunnen omzetten. Een en ander veronderstelt vanwege de Vlaamse overheid voorafgaand en verplicht advies vragen mét de verplichting van een gemeentelijke effectenrapport waarin wordt opgelijst wat de gevolgen zijn van de nieuwe maatregelen inzake personeel, financiën, informatica, enzovoort.  De Vlaamse overheid moet het nodige doen om informatisering en communicatie per computer op gemeentelijk vlak te vergemakkelijken.  Een op te richten personeelsfonds moet de werkgelegenheid binnen de gemeenten en de OCMW 's veilig stellen en zelfs uitbreiden. Ook moet werk gemaakt worden van de financiering van de OCMW-werking op grond van decretale en dus Vlaamse regels. De taken die het OCMW uitvoert binnen federale opdrachten moeten integraal door de federale overheid bekostigd worden.  §2. STADSGEWESTEN, HET TUSSENNIVEAU  De Alliantie VU&ID vertrekt van drie politieke bestuursniveaus: gemeente, Vlaanderen en Europa. Uiteraard blijft een bestuursniveau tussen Vlaanderen en de gemeente noodzakelijk als men de afstand tussen de gemeente en Vlaanderen niet al te groot wil laten worden. De Alliantie VU&ID pleit voor de oprichting van stadsgewesten, die nauwer aansluiten bij de socio-culturele werkelijkheid en daarenboven economisch daadkrachtiger kunnen uitpakken. Als die stadsgewesten vorm krijgen, zullen de provincies als vanzelf in onbruik geraken.  De provinciale structuur werd uitgetekend op een ogenblik dat Vlaanderen als bestuursniveau niet bestond en er in Vlaanderen meer dan duizend kleine gemeenten waren. In afwachting van het “uitdovend verdwijnen” van de provincies is een beter omschreven onderscheid tussen de provinciale toezichtfunctie over de gemeente en het provinciale beleidsgegeven noodzakelijk. Essentieel daarbij is dat het provinciaal beleidsdomein beperkend wordt omschreven zodat mogelijk verlammende concurrentie tussen de gemeenten aan de ene kant en Vlaanderen aan de andere kant wordt vermeden. Mogelijke beleidsdomeinen voor de provincie zijn onder meer: ruimtelijke ordening, toerisme, streekontwikkeling.  De intercommunales moeten worden teruggedrongen in de rol van zuivere hulpstructuren voor gemeenten: zij mogen zeker niet in de plaats treden van die gemeenten. De doelstellingen van intercommunales moeten duidelijk en vooral beperkend omschreven worden en dat binnen het kader van de gemeentelijke bevoegdheden. De machtsverhoudingen moeten een afspiegeling zijn van de verhoudingen binnen de gemeenteraden. De algemene vergadering moet worden samengesteld uit gemeenteraadsleden van alle deelnemende gemeenten. De keuze van de Alliantie VU&ID is duidelijk: ten gunste van een open en democratische gemeente. Die mag niet worden teruggedrongen door ondoorzichtige tussenniveaus.  §3. CONFEDERALISME  Omwille van die democratische doorzichtigheid en individuele betrokkenheid is het levensnoodzakelijk om de uitbouw van het zelfstandige Vlaanderen te vervolledigen en verder te voltooien.  De Alliantie VU&ID gaat daarbij uit van de confederale logica, dat wil zeggen een onafhankelijk, ongebonden en niet-bevoogd Vlaanderen. Dat Vlaanderen evolueert binnen een Belgisch niveau dat evenwel nog nauwelijks meer kan betekenen dan een bilateraal akkoord tussen twee deelstaten die zelf volwaardig deelnemen aan een federaal Europa van volkeren en regio's. De staat België kan voorlopig een tussenschakel blijven. Tenminste voor zover de partners binnen de confederatie dat niet onmogelijk maken. Voor Vlaanderen en de Vlamingen is Brussel daarbij een doorslaggevend element. Het streven naar eenheid in verscheidenheid vereist dat grenzen als ontmoetingsplaatsen worden beschouwd, dat eenieder zichzelf kan blijven en de andere ook zichzelf laat zijn. Het respect van het grondgebied van de andere is de beste waarborg tegen nog meer zenuwslopende en tijdrovende communautaire guerrilla. Een en ander veronderstelt dat de deelstaten Vlaanderen en Wallonië kunnen beschikken over de volheid van hun bevoegdheden om van daaruit te beslissen over wat ze binnen de confederatie samen willen besturen. Het moet bij dat alles duidelijk zijn dat de Alliantie VU&ID pleitbezorger blijft van solidariteit met minder welvarende gebieden: alleen moeten alle transfers tussen regio’s onderling worden vastgelegd op basis van de evolutie van objectief vast te stellen parameters.  Hoe ziet de confederatie er uit?  -   De deelstaat Vlaanderen gevormd door wat nu het Nederlandse     taalgebied is, samen met Brussel-Hoofdstad.  -   De Franstalige deelstaat gevormd door wat nu het Franse taalgebied     is, samen met Brussel-Hoofdstad.  -   Het Brussels Hoofdstedelijk Gewest of het grondgebied van de huidige     19 Brusselse gemeenten en tenslotte  -   De Duitse Gemeenschap of het Duitse taalgebied.  Om dit confederale model mogelijk te maken presenteerde de Volksunie in de federale Kamer van Volksvertegenwoordigers een voorstel tot zeer uitgebreide verklaring van grondwetsherziening. Het gaat daarbij om een tweeluik: de verdieping van de democratie enerzijds en de verdere staatshervorming anderzijds.  Voor de Alliantie VU&ID liggen bij de opgang naar het confederale staatsmodel de klemtonen op:  -   Eigen fiscaliteit  -   Coherente bevoegdheden  -   Erkenning als volwaardige deelstaat  -   En uiteraard ook Brussel.  Voor de Alliantie VU&ID is een snelle verdere en grondige ombouw van de bestaande staatsstructuur een absolute politieke prioriteit. Zonder duidelijke afspraken over een verdere staatshervorming is deelneming aan een federale regeringsvorming voor de Alliantie VU&ID uitgesloten.  Concreet betekent dit voor de Alliantie VU&ID:  Vlaanderen en Wallonië starten meteen na de verkiezingen een gesprek over een nieuwe staatshervorming gericht op een nieuwe en dus betere bevoegdheidsverdeling tussen de deelstaten in het bijzonder en de staatsvorming in het algemeen. Een en ander veronderstelt:  -   Dat anderen zich niet of niet meer inlaten met wat op het     grondgebied van de buren gebeurt;  -   Dat de deelstaten moeten kunnen meebeslissen over nieuwe     aanpassingen van de confederale grondwet;  -   Dat de Vlaamse deelstaat vrij is om op het eigen grondgebied de     eigen politieke structuur uit te bouwen en;  -   Dat de Vlaamse deelstaat zichzelf ook buiten de grenzen moet kunnen     vertegenwoordigen.  In het confederale model moeten de deelstaten Vlaanderen en Wallonië zelf bepalen hoe zij verder willen samenleven. Vlaanderen en Wallonië moeten samen beslissen welke bevoegdheden zij zelf willen invullen en uitoefenen, welke opdrachten zij samen willen aanpakken, welke uitdagingen ze willen overlaten aan een hoger niveau. Deze afspraken worden vastgelegd in vrijwillig afgesloten confederale samenwerkingsakkoorden die autonomie en solidariteit met mekaar moeten verzoenen. Het afstaan van bevoegdheden en de samenwerking met anderen met respect voor mekaars identiteit, welzijn en welvaart moet een meerwaarde inhouden. Brussel is en blijft de hoofdstad van Vlaanderen.  Het Vlaams Parlement dat op 13 juni wordt gekozen moet zetelen als grondwetgevende vergadering die een Vlaamse grondwet moet opstellen. Die Vlaamse grondwet moet gericht zijn op het vastleggen van de grondrechten van elke burger en van de basisbeginselen waarop een Vlaamse rechtsstaat moet worden opgebouwd. Elke man of vrouw, elk kind moet kunnen rekenen op een volwaardig fysisch en moreel samenleven, op volwaardige individuele deelneming aan het maatschappelijk en politiek leven. De deelstaat Vlaanderen wil daar grondwettelijk garant voor staan.  “Burgers” van Vlaanderen zijn alle inwoners van de Vlaamse deelstaat en al wie binnen het tweetalig Brussel-Hoofdstad kiest voor het burgerschap van Vlaanderen. Dit statuut begint bij de eerste rechtstreekse verkiezingen van het Vlaamse parlement in het voorjaar van 1995.  Ook inzake Brussel vertrekt de Alliantie VU&ID vanuit een volksnationale confederale staatsopvatting. Dat wil zeggen dat de deelstaten Vlaanderen en Wallonië de pijlers vormen van zowel de nieuwe staatsstructuur als van het gegeven Brussel binnen het confederale België. Als afzonderlijke entiteit is Brussel op zichzelf zo goed als onleefbaar. Een autonoom Vlaanderen dat bereid is om ten volle zijn verantwoordelijkheid, politiek, maatschappelijk en financieel tegenover Brussel op te nemen, een zelfstandig Vlaanderen dat bereid is te investeren in Brussel, dat is de enig mogelijke toekomst voor Brussel. Vlaanderen denkt er trouwens niet aan Brussel als hoofdstad van Vlaanderen op te geven. Dat investeren veronderstelt wel dat Vlaanderen binnen Brussel op alle bestuursniveaus volledige medezeggenschap krijgt. Voorts moeten afdoende maatregelen genomen worden om het behoud van de Vlaamse identiteit binnen Brussel zichtbaar maar ook tastbaar te garanderen. Vlaanderen zal zich bij die omwenteling laten leiden door een juiste analyse van de maatschappelijke specificiteit van Brussel, een stad waar niet alleen de tegenstelling Frans versus Nederlands een rol speelt, maar ook en vooral de spanningsvelden Belg-allochtoon, rijk-arm en jong-oud. Het onweerlegbare multiculturele karakter van Brussel moet in het beleid tot uiting komen maar dit mag niet haaks staan op de eerbiediging van de politieke tweeledigheid van het paritair Brussels bestuur. Meer in het algemeen stelt de Alliantie VU&ID zich uitdrukkelijk positief op tegenover de groeiende groep Brusselaars van buitenlandse oorsprong. Zo’n opstelling is ethisch en strategisch van groot belang voor het imago van de Brusselse Vlaming in zijn eigen hoofdstad. De Vlaamse Gemeenschap moet daarbij aansluiten en bewijzen dat ze begrijpt dat dit een grote uitdaging is. Die kan enkel positief worden ingevuld als er meer middelen en een nog betere ondersteuning beschikbaar is voor onthaal en integratie. De Alliantie VU&ID wil in Brussel een degelijk beleid van integratie van allochtonen. Het gaat daarbij om het aanleren van basisvaardigheden, niet om het opdringen van de eigen cultuur ten nadele van de cultuur van de anderen. De Alliantie VU&ID wil dat ook in Brussel werk wordt gemaakt van het project “inburgeringstraject” dat naar integratie moet leiden. Het kunnen gebruiken van het Nederlands is daarbij een eerste element.  Concreet staat de Alliantie VU&ID inzake Brussel voor:  Het hoofdstedelijk gewest wordt bestuurd door een Brusselse Hoofdstadsraad, samengesteld vanuit de Vlaamse en de Franse Gemeenschapscommissie. De eerste vaardigt 25 rechtstreeks verkozen leden af naar de Hoofdstadsraad, de Franse 50. VGC en COCOF blijven binnen Brussel exclusief bevoegd voor alle zogenoemde persoonsgebonden aangelegenheden. VGC en COCOF krijgen elk, wat hun bevoegdheden betreft, ook het administratief toezicht. De Vlaamse presentie wordt extra gewaarborgd door de noodzakelijke dubbele meerderheid bij de besluitvorming binnen de Hoofdstadsraad. Dit geeft de Vlaamse aanwezigheid de mogelijkheid om mogelijk Vlaamsonvriendelijke beslissing te voorkomen en tegen te houden.  Een grondige herschikking van de Brusselse gemeentelijke structuur is levensnoodzakelijk. De Alliantie VU&ID pleit voor een zachte fusie van de 19 Brusselse gemeenten. Wijkraden of deelgemeenteraden kunnen welomschreven beperkte gemeentelijke bevoegdheden overnemen. Andere opdrachten zoals ruimtelijke ordening, armoedebestrijding en politie worden overgeheveld naar de Hoofdstadsraad. Ook op het lokale vlak moet de Vlaamse presentie gewaarborgd worden, bijvoorbeeld één derde in wijk- of deelgemeenteraden.  De Alliantie VU&ID stelt dat Vlaanderen binnen Brussel moet kunnen investeren in het volledige welzijns-en sociaal beleid naar de Vlamingen toe. Dat geldt ook voor bijvoorbeeld woonomgeving en huisvesting. Dat veronderstelt wel dat de Brusselse kiezer uiteindelijk een keuze zal moeten maken tussen het Vlaamse of het Franstalige beleid.  Aansluitend bij het gegeven Brussel, maar toch los ervan, staat de Alliantie VU&ID op het onvervreemdbaar Vlaams karakter van de Vlaamse rand rond de hoofdstad en de territoriale onaantastbaarheid van de provincie Vlaams-Brabant. De jongste provincie van België moet groen, Vlaams en sociaal blijven. Vlaams-Brabant is en moet Nederlandstalig blijven en is het hartland van het Benelux-middengebied. Dit veronderstelt de splitsing van zowel het gerechtelijk als het kiesarrondissement Brussel Halle-Vilvoorde, de definitieve afschaffing van alle taalfaciliteiten, de afschaffing van de Vlaamse subsidies voor het Franstalig onderwijs in de Vlaamse rand en het onder de bevoegdheid van de Vlaamse overheid brengen van deze scholen, de overheveling van de gemeente- en provinciewet naar de deelstaat Vlaanderen, de uitbouw van een Vlaams sociaal huisvestingsbeleid en het respecteren ook door de federale overheid van het Vlaamse en het uitsluitend Nederlandstalige karakter van het eentalig Vlaanderen.  In geen geval kan Vlaams-Brabant pasmunt zijn voor een eventuele Vlaamsvriendelijke toezegging binnen Brussel. De werking van de VZW “De Rand” ter versterking en ondersteuning van het Vlaams karakter van de Vlaamse rand moet worden aangezwengeld en waar nodig bijgestuurd. Bij grensoverschrijdende initiatieven tussen Brussel en de Vlaamse omgeving, zoals de aanleg van een voorstadsnet moet eerst en vooral worden uitgegaan van de vraag naar de mogelijke meerwaarde voor de plaatselijke Vlaamse leefomgeving. Intussen moet dringend werk gemaakt worden van de uitbouw van de provincie Vlaams-Brabant als volwaardige provincie. Al te zeer bleven vooral de federale diensten, voorzieningen en overheidsbedrijven de nieuwe bestuurlijke realiteit miskennen: ze laten hun provinciale diensten samengevoegd met die van Brussel-19 zodat de dienstverlening blijft wat ze was in het unitaire Brabant en dus meestal in het nadeel van de Vlamingen. Hetzelfde geldt trouwens voor provinciale geneeskundige raden en commissies van de Orde van Geneesheren. In dat verband moet nogmaals worden aangedrongen op een Vlaamsvriendelijke opvang van inwoners uit Vlaams-Brabant in sommige Brusselse ziekenhuizen.  De deelstaten Vlaanderen en Wallonië worden fiscaal zelfstandig. Niet eens tien procent van de Vlaamse financiële middelen komt uit eigen middelen. Anders gezegd, in het federale België blijven de deelstaten leven met een gemakkelijk consumptiefederalisme, de baten willen we wel, de lasten niet. De deelstaten hebben nu een eigen rechtstreeks verkozen volksvertegenwoordiging, maar een daadwerkelijk eigen fiscaal beleid voeren is er eigenlijk niet bij. De Alliantie VU&ID wil komaf maken met deze gang van zaken en stelt daarom bij de volgende staatshervorming de fiscale en financiële autonomie van de deelstaten prioritair. Wie wil uitgeven moet ook verantwoordelijk zijn voor de eigen inkomsten. Al in de vroege middeleeuwen wist men dat “no taxation without representation” niet denkbaar was, zo staat het in de historische Magna Charta van 1215. Waarop wachten we anno 1999? Fiscale autonomie laat toe het beleid van elke deelstaat toe te spitsen op de eigen noden en verzuchtingen, versterkt bovendien de democratische legitimiteit van de deelstaten. Fiscale autonomie moet kaderen in een omkeerbaar, doorzichtig en op objectieve parameters georganiseerd solidariteitsmechanisme tussen de verschillende entiteiten van de confederatie. Een en ander mag niet voor gevolg hebben dat de ontvangende deelstaat per hoofd meer kan besteden dan de betalende deelstaat. Binnen hun fiscale zelfstandigheid zullen deelstaten een afspraak maken om enerzijds de dotatie voor de confederale overheid en anderzijds de inning van de belastingen en de dotatie binnen het Brussels Hoofdstedelijke Gewest te organiseren.  Concreet betekent dit onder meer:  -   Volledige overdracht aan de deelstaten en aan het Brussels     Hoofdstedelijk gewest van de bestaande gewestelijke belastingen, de     belasting op de in verkeerstelling, het Eurovignet, de volledige     registratie- en schenkingsrechten;  -   In een confederale logica wordt ook de inkomstenbelasting     overgeheveld naar de deelstaten. En dat zowel voor de regelgeving     als voor de heffing, de inning als de controle. De ervaring in     Spaans Baskenland bewijst dat een dergelijke ingreep best     realiseerbaar is;  -   De bevoegdheid inzake de belastbare basis en het tarief van de     vennootschapsbelasting blijven een confederale bevoegdheid met     bijvoorbeeld wel de mogelijkheid voor de deelstaten en Brussel om in     bepaalde gevallen fiscale tegemoetkomingen inzake     vennootschapsbelasting toe te kennen. De opbrengst van de     vennootschapsbelasting wordt toegewezen op basis van het gewestelijk     tewerkstellingsaandeel van de onderneming of op grond van het     gewestelijk aandeel in de toegevoegde waarde;  -   Indirecte belastingen blijven een zaak van de confederatie met een     mogelijke uitzondering van de BTW op werken;  -   Overdracht van fiscale bevoegdheid veronderstelt natuurlijk ook     overdracht van de inningsbevoegdheid, wat dan weer samenwerking     veronderstelt tussen de confederale entiteiten en uitwisseling van     informatie;  -   De deelstaten worden daadwerkelijk ingeschakeld in het proces van     verdere afbouw van de overheidsschuld. Een en ander veronderstelt     overleg tussen de verschillende entiteiten die samen de confederatie     vormen;  -   Binnen die confederale uitbouw van België is de positie van     Vlaanderen binnen Europa in het bijzonder en van Vlaanderen in de     wereld in het algemeen een bijkomende belangrijke brug tussen de     bevolking en haar politieke structuren. In de Europese     besluitvorming, laat staan in de internationale besluitvorming komt     Vlaanderen vandaag niet of nauwelijks aan bod. Het zijn vooralsnog     de traditionele Belgische kanalen die Vlaanderen buiten onze grenzen     vertegenwoordigen. De Alliantie VU&ID wil dat Vlaanderen     rechtstreeks en zonder bevoogding zijn plaats krijgt én op het     Europese én op het internationale forum. Dit veronderstelt Vlaams     lidmaatschap van de Europese Unie, van de Verenigde Naties en van     andere internationale organisaties. Als volwaardig lid van de     Europese Unie heeft Vlaanderen zijn plaats in de Europese Raad en in     de Europese Commissie. De Alliantie VU&ID blijft intussen pleiten     voor meer samenwerking met Nederland onder meer ten gunste van het     behoud en de versterking van de Nederlandse taal binnen de Europese     Unie. Nog in verband met de samenwerking met Nederland pleit de     Alliantie VU&ID voor de omvorming van de Nederlandse taalunie naar     een Nederlandse Culturele Unie. Die omschakeling moet het mogelijk     maken niet alleen taal en letteren in de enge zin van het woord,     maar cultuur in de ruimst mogelijke betekenis gezamenlijk te     behartigen.  Omwille van de democratische doorzichtigheid en betrokkenheid van de beleidsstructuren is het noodzakelijk tal van bevoegdheden te defederaliseren, uit handen te nemen van de federale overheid en over te dragen naar de deelstaten of andere confederale entiteiten.  Het federale België zoals ontstaan uit de vorige staatshervorming kent nog  altijd een groot democratisch deficit, levert nog al te vaak hinderpalen op als een deelstaat echt iets ten gronde wil aanpakken. De confederale logica houdt daarom in dat niet langer België, maar de deelstaten Vlaanderen en Wallonië volheid van bevoegdheid krijgen en samen beslissen wat ze morgen nog gemeenschappelijk willen besturen.  Bij het zorgvuldig omschrijven van de bevoegdheden die naar de deelstaten worden overgeheveld, staan drie beginselen voorop:  -   de efficiëntie van het bestuur,  -   het beleid en dus ook de macht zo dicht mogelijk bij de burger,  -   de solidariteit tussen de deelstaten en de andere confederale     entiteiten.  Nieuwe bevoegdheidsoverdrachten moeten geen gemeenschappelijke initiatieven binnen de confederatie en op Europees vlak uitsluiten. Bovendien moet die doorzichtige en omkeerbare solidariteit tussen de Gemeenschappen het resultaat zijn van overleg.  Concreet betekent dit:  -   De deelstaten Vlaanderen en Wallonië zijn elk wat hen betreft ten     volle bevoegd voor de Sociale Zekerheid, de lokale besturen,     justitie (inclusief de algemene structuur, de organisatie van de     rechterlijke macht, het personeelsbeleid en de omschrijving van de     rechtsgebieden), alle vormen van discriminatie, wetenschaps - en     technologiebeleid, erediensten, telecommunicatie, verkeersbeleid     (inclusief de NMBS), ontwikkelingssamenwerking, statistiek,     archiefbeleid en buitenlandse handel;  -   Meer bepaald wat de Sociale Zekerheid betreft, stelt de Alliantie     VU&ID dat de volledige bevoegdheid terzake integraal moet worden     overgedragen aan de Gemeenschappen;  -   Prioritair moet voor de Alliantie VU&ID intussen werk gemaakt worden     van de defederalisering van de kostencompenserende sociale     zekerheidsregelingen (ziekteverzekering en gezinsbijslagen), van de     gezondheidszorgen en de kinderbijslagen. Ook de bevoegdheid inzake     inkomensvervangende regelingen zoals werkloosheid en pensioenen     moeten als een homogeen bevoegdheidspakket worden overgedragen aan     de gemeenschappen: een eigen tewerkstellingsbeleid zonder de     bevoegdheid over bijvoorbeeld de werkloosheidsuitkeringen heeft     eigenlijk geen zin.  Vlaanderen wil een gastvrije natie zijn en blijven, met een open vizier naar de wereld. Het zal daarom niet aarzelen een positief integratiebeleid op gang te brengen ten gunste van alle anderstaligen op het grondgebied van de Vlaamse deelstaat. Geen taalfaciliteiten meer, wel de meest ruime integratiefaciliteiten. De Vlaamse overheid moet daarvoor ruime middelen vrijmaken. Dat beleid moet echt genereus zijn maar tezelfdertijd ook dwingend: integratie veronderstelt eerst en vooral kennis en praktijk van de cultuur en de taal van de gemeenschap. Het politiek gesprek over het project “inburgeringscontract” moet verder worden uitgediept en veralgemeend door een Vlaamse wetgeving.  Een en ander betekent dat we ook binnen de eigen grenzen moeten leren leven met open kijk op alles wat rondom ons is en gebeurt. Maar ook tegenover het historisch gebeuren dat intussen al meer dan een halve eeuw achter ons ligt. De Alliantie VU&ID stelt dat een onverzoenlijke houding tegenover de gebeurtenissen tijdens en na de tweede wereldoorlog de mannen en vrouwen van vandaag binnen de confederatie niet samenbrengt, maar ze integendeel nog verder uit mekaar drijft. Een echt verdraagzaam Vlaanderen vereist het streven naar definitieve verzoening over dat pijnlijke gebeuren. Kan dit niet binnen de confederatie, dan moet de deelstaat Vlaanderen de volledige bevoegdheid krijgen om het amnestiedossier minstens binnen de eigen grenzen eens en voor goed te kunnen afsluiten. Ruim een kwarteeuw geleden werd die eis door de Volksunie al gesteld. De Alliantie VU&ID wil overal waar mogelijk en nodig bruggen slaan tussen alle mensen.  §4. EUROPA  Voor de Alliantie VU&ID is Europa een verzamelnaam, een meervoud. Tenminste als men een echt Europa wil realiseren. Wat vandaag Europa is, moet dus plaats maken voor een Europa van de vele volkeren en de regio’s die komaf willen maken met de verlammende en bevoogdende invloed van de verschillende centrale regeringen.  Een open en verdraagzaam volksnationalisme met het streven naar volwaardig federalisme vormt bij die zoektocht naar dat echte Europa de rode draad. Federalisme als een voortdurende zoektocht naar solidariteit. Vlaanderen kan geen eiland zijn binnen dat groots gebeuren. Vlaanderen moet integendeel de eigen plaats opeisen binnen dat Europa en daarvoor ook de verantwoordelijkheid durven dragen.  Supranationaliteit is daarbij nodig om onder meer vrede tot stand te brengen op het oude continent, om een economische ruimte te scheppen, om de economie weer adem te geven, om een gemeenschappelijk antwoord te kunnen formuleren op de soms sociaal pijnlijke gevolgen van de mondialisering, om onze leefruimte beleefbaar te maken en te houden. Een en ander is evenwel maar mogelijk als Europa steunt op een gezamenlijke wil om de ambities van alle volkeren en regio’s samen te brengen en dat in het volste respect voor alle volkeren en nationaliteiten die dit continent bevolken.  Niemand zal durven volhouden dat het vandaag goed gaat met het Europa dat we nu kennen. Men heeft het wrange gevoel dat Europa zich vaak bezighoudt met pietluttigheden zoals de Europese éénmaking van de Franse camembert. De Europese Unie engageert zich ook niet of zeker veel te weinig ten aanzien van de problemen die precies een Europese oplossing vragen. De Europese besluitvorming verloopt bovendien zo ondoorzichtig mogelijk. Voorts is er de terechte aversie tegen een Europa dat verspilziek is en aardig wat geld in de handen laat van sjoemelaars en fraudeurs. De VU-vertegenwoordigers in het Europees parlement hebben nooit geaarzeld om deze uitwassen bloot te leggen, ook al waren ze er zich wel van bewust dat een en ander niet van aard was om het toch al moeilijke Europese integratieproces bij de publieke opinie te vergemakkelijken.  Het is duidelijk dat een weerbaar en zelfbewust parlement een eerste vereiste is om een brug te kunnen slaan tussen de Europese burger en zijn of haar Europese instellingen.  Die Europese brug realiseren veronderstelt in de komende legislatuur:  -   Een Europa tot stand brengen dat dichter bij de Europese burger     staat, dat eindelijk een echt werkgelegenheidsbeleid op gang brengt,     iets doet om de verdere verloedering van ons Europees leefmilieu te     stoppen, een milieuvriendelijker landbouwbeleid en een stevig     gezondheidsbeleid uittekent;  -   Europese instellingen uitbouwen die doeltreffend werken,     democratischer, minder geld verslindend en doorzichtiger zijn;  -   Het op gang brengen van een geloofwaardig Europees buitenlands-,     veiligheids- en defensiebeleid en  -   De versterking van de binnenlandse veiligheid en de Europese     samenwerking op het vlak van justitie.  Op een en ander had het Verdrag van Amsterdam een antwoord moeten geven, maar dat is niet gebeurd. Een grondige herziening van dat Verdrag is dan ook een eerste vereiste om Europa op korte termijn meer geloofwaardig te maken bij de Europese burger. De Vlaamse regering moet voor de eigen bevoegdheden rechtstreeks betrokken worden bij de komende onderhandelingen over de herziening van dat Verdrag. Bovendien moeten de federale en de regionale parlementen voor en na de onderhandelingen over de herziening samenkomen om aan de diverse regeringen in ons land een wel omschreven onderhandelingsmandaat te geven. Als zij dat willen, dan kunnen lidstaten het nieuwe verdrag onderwerpen aan een bindend referendum.   Europa en zijn structuren  De Alliantie VU&ID wil:  -   Een democratische Europese structuur met in het Europese parlement     een tweede kamer, een combinatie van Raad en van het rechtstreeks te     verkiezen Comité van de regio’s. Een door beide Europese kamers     verkozen Europese regering stoelt binnen dat Europees parlement op     een politieke meerderheid en heeft dus ook een politieke     verantwoordelijkheid.  -   De Alliantie VU&ID staat op de strikte toepassing van het     subsidiariteitsbeginsel: Europa krijgt slechts bevoegdheden die     inderdaad beter grensoverschrijdend beheerd en beslist worden. Er is     dringend nood aan een duidelijke afbakening van bevoegdheden voor de     Europese Unie, bevoegdheden met gemengd karakter die zowel Europees     als nationaal of regionaal kunnen worden behandeld en bevoegdheden     die exclusief nationaal of regionaal moeten blijven. Een en ander     veronderstelt wel de verplichting voor de Europese Unie om bij de     uitoefening van haar bevoegdheden rekening te houden met de belangen     en de interne structuur van lidstaten. Nog in dit verband: Europese     maatregelen inzake veiligheid, gezondheid, milieu, arbeidsmarkt en     arbeidsmilieu, bescherming van de verbruikers en veterinaire regels     gelden als minimumverplichtingen die door lidstaten kunnen worden     aangescherpt.  -   Tijdens Europese ministerraden die handelen over bevoegdheden die in     federale lidstaten toebehoren aan de deelgebieden, moeten de     regionaal verantwoordelijke ministers als volwaardige     gesprekspartners kunnen deelnemen. Daarbij moet worden afgestapt van     het principe van de zogenoemde “uniciteit” van de stem van de     lidstaten. Voor de Alliantie VU&ID is het best denkbaar dat     Vlaanderen in dat geval over 3 van de 5 (Belgische) stemmen zou     beschikken.  -   Uiteraard is een grondige hervorming van de Europese instellingen     noodzakelijk. Zo moet aan de verschillende politieke Europese     instanties initiatiefrecht gegeven worden. Zo moet de Raad van     Ministers waarin ook regionale ministers vertegenwoordigd zijn en     het Europees Parlement de Europese Commissie kunnen verplichten om     voorstellen uit te werken. In afwachting van een duidelijke     bevoegdheidsafbakening en een grondig uitklaren van het     subsidiariteitsbeginsel moet aan de Commissie het initiatiefrecht     worden ontnomen. De Commissie is immers geen verkozen lichaam, kan     dus niet terugvallen op een politieke meerderheid en is derhalve     niet politiek verantwoordelijk.  -   Meteen na het aantreden van het nieuw Europees parlement moet werk     gemaakt worden van een plan tot herstel van de geloofwaardigheid van     deze Europese volksvertegenwoordiging. Dat moet onder meer inhouden     een reeks praktische organisatorische maatregelen zoals het     doorzichtiger maken van de terugbetaling van alle reis- en     verblijfskosten, het wegwerken binnen het Europees parlement van     alle journalistieke belemmeringen, alle fracties toegang te geven     tot het Bureau van het Parlement, de goedkeuring van het statuut van     de leden dat overigens moet worden aangevuld met een statuut van de     assistenten, het afschaffen van de maandelijkse verhuis tussen     Brussel en Straatsburg en het vastleggen van de rol van de Europese     politieke partijen in het Europees integratieproces. Het Europees     parlement moet ook individuele EU-commissarissen politiek kunnen     sanctioneren en dus voortijdig naar huis kunnen sturen.  -   Het Comité van de Regio’s moet voldoende bevoegdheden krijgen om     volwaardig de belangen van de regio’s te kunnen behartigen. Daarom     moet het Comité onder meer het recht krijgen om op eigen initiatief     of op vraag van een regionale of lokale overheid het Europese Hof     van Justitie in te schakelen. Om het Hof gevoelig te maken voor     andere noden dan alleen maar economische regelgeving, moet het     Comité inspraak krijgen bij de benoeming van nieuwe magistraten voor     het Hof. De nationale delegaties die nu de werking van het Comité     van de Regio’s monopoliseren moeten worden vervangen door verkozen     leden.  -   Over het algemeen moet binnen de Europese structuren gewerkt worden     aan het meer doorzichtig maken van het besluitvormingsproces. Zo     moet de Europese burger een gemakkelijke toegang krijgen tot     informatie over elke vorm van Europese regelgeving, moeten     ontwerpteksten van de Commissie van bij het begin toegankelijk zijn     voor alle Europese burgers, moet de beraadslaging over nieuwe wetten     binnen de Raad van Ministers publiek verlopen. Uiteraard moet deze     doorzichtigheid en toegankelijkheid ook gelden voor de nationale en     regionale parlementen van de lidstaten en hun individuele leden.  -   Naar Zweeds model moeten alle Europese ambtenaren spreekrecht     krijgen. Het kan niet zijn dat ambtenaren gestraft worden voor     informatie die zij aan de pers doorspeelden.  -   Uiteraard wil de Alliantie VU&ID niet dat zou geraakt worden aan de     nu bestaande regeling inzake gebruik van talen binnen de EU. Het     Nederlands moet zoals alle andere talen een officiële werktaal     blijven. Bovendien moet gewerkt worden aan de vrijwaring van het     gebruik van het Nederlands binnen het intern marktbeleid,     bijvoorbeeld voor wat betreft productetikettering, de     informatiemaatschappij, het Europees media- en onderwijsbeleid. De     bestaande regeling moet verdragsrechtelijk verankerd worden. De EU     moet bovendien steun geven aan zogenoemde regionale of     minderheidstalen.  -   Lobbyen is ook binnen de EU een vast gegeven geworden. Daarom zijn     duidelijke afspraken nodig. Zo moeten waarborgen worden ingebouwd om     alle betrokken organisaties en vertegenwoordigers dezelfde     mogelijkheden te geven. Professionele EU-lobbyisten moeten zich     laten registeren en ook alle betalingen op een georganiseerde manier     vrijgeven.  -   En dan is er nog de fraudebestrijding: de Europese begroting ligt     inderdaad ten prooi aan de georganiseerde internationale     criminaliteit. De Alliantie VU&ID pleit daarom voor het snel     goedkeuren van een geheel van strafrechtregels ter bescherming van     de financiële belangen van de EU en het bevorderen van een meer     efficiënt bestrijdingsmechanisme binnen een grotendeels eengemaakte     Europese rechtsruimte. Intussen moet de bestaande antifraude eenheid     UCLAF worden omgevormd tot een Europees Bureau voor fraudeonderzoek,     een structuur die volledig onafhankelijk moet kunnen optreden. Ook     voor de Europese Rekenkamer moeten bijkomende controlemogelijkheden     worden uitgetekend. Wie betrapt wordt op Europese fraude, kan niet     meer in aanmerking komen voor nieuwe EU-gelden.      1.             De Alliantie VU&ID wil een sociaal Europa   -   de Alliantie VU&ID betreurt dat het sociaal Europa ondergeschikt     blijft aan het economisch en het monetair Europa. In het herziene     Verdrag van Amsterdam moet het sociaal beleid beter verankerd worden     en uitgebreid naar het beleid inzake sociale zekerheid. Dat Europees     sociaal beleid moet gericht zijn op het realiseren van een sociaal     vangnet met minimale regels inzake arbeidsvoorwaarden, beloning en     sociale zekerheid. Op die manier kan binnen de EU eindelijk werk     gemaakt worden van een georganiseerde aanpak van de sociale dumping.     De strijd tegen de sociale uitsluiting is voor de Alliantie VU&ID     een absolute prioriteit. Niet alleen uit louter menselijke     overwegingen, maar ook omdat die sociale marginalisering de beste     voedingsbodem is voor racisme en vreemdelingenhaat. De invoering van     een minimuminkomen moet een Europees gegeven worden. Het recht op     gezondheidszorg, het recht op een behoorlijke huisvesting en het     recht op aangepast onderwijs moeten Europees worden uitgetekend,     ingevuld en verplicht. De Alliantie VU&ID vraagt ook een aanscherpen     van de Europese maatregelen ten gunste van de senioren en meer     middelen voor een beter gecoördineerd Europees gehandicaptenbeleid.  -   Inzake werkgelegenheid kan de Alliantie VU&ID zich niet neerleggen     bij de opvallend zwakke Europese aanpak terzake, nauwelijks meer dan     coördinatie, informatie en consultatie. Werkgelegenheid is ook in     het Verdrag van Amsterdam geen absolute prioriteit, wel integendeel.     De Alliantie VU&ID wil dat bij een komende aanpassing van het     verdrag van Amsterdam de bevordering van de werkgelegenheid een     prioritaire en zelfstandige Europese doelstelling wordt. Intussen     moeten alle Europese beleidsterreinen getoetst worden aan hun     invloed op de werkgelegenheid. De Alliantie VU&ID wil minstens meer     coördinatie om mogelijke negatieve effecten voor de werkgelegenheid     van maatregelen inzake concurrentie tijdig afdoende te kunnen     afblokken.  -   Naast de begrotingsnormen van Maastricht én het Stabiliteitspact wil     de Alliantie VU&ID dat sociale normen worden ingepast die het     mogelijk moeten maken de werkloosheid terug te dringen tot 3 à 5     procent in de afzonderlijke lidstaten. De Alliantie VU&ID stelt voor     “het voorkomen van een onaanvaardbaar hoog werkloosheidspeil en het     streven naar volledige tewerkstelling” tot een uitdrukkelijke door     de lidstaten en de regio’s na te streven doelstelling te maken     waarvan de uitvoering op dezelfde wijze kan worden afgedwongen als     de in artikel 104C van het Verdrag genoemde “voorkoming van     buitensporige begrotingstekorten.”  -   Inzake belastingbeleid pleit de Alliantie VU&ID voor afspraken om     kapitaalvlucht en beleidsconcurrentie inzake belastingen tegen te     gaan. Zonder afdoende afspraken, dreigt de belastingdruk op arbeid     nog toe te nemen met alle voor de hand liggende negatieve gevolgen     voor de werkgelegenheid. Voor de Alliantie VU&ID moet in de komende     maanden werk gemaakt worden van een harmonisering van de     vennootschapsbelasting met vaststelling van een Europees     minimumtarief en een verschuiving van de belasting op arbeid naar de     belasting op kapitaal. Dit kan door ondermeer een aanpassing van de     btw-aanslagvoeten zodat arbeidsintensieve en milieuvriendelijke     diensten worden aangemoedigd.  De Alliantie VU&ID wil tenslotte een ingrijpende regionale Europese aanpak. Een grote economische ruimte is niet meteen een oplossing voor de problemen van de achtergebleven regio’s. Ook in het licht van de komende uitbreiding van de EU moeten de bestaande regionale programma’s versterkt worden met prioritaire aandacht voor de minst welvarende regio’s. Tweederde van de Structuurfondsen moet ten goede komen aan die regio’s waar de welvaart minder dan 75 procent van het EU-gemiddelde bedraagt.  HOOFDSTUK III  Rechtvaardig en efficiënt bestuur  Er is niet alleen een zichtbare kloof tussen de burger en zijn of haar politici en dat sinds lang, er is ook een groeiende afstand tussen de bevolking en de politieke structuren die haar omringen. Tussen de mensen binnen onze samenleving en de instellingen die deze maatschappij moeten ordenen en organiseren, heerst een tastbaar onbegrip. Instellingen en structuren worden ervaren als lastposten, als hinderpalen die al te zeer ons doen en laten onder controle willen houden.  Het is weinig waarschijnlijk dat de meest optimale regeling inzake referenda, ingrepen om het opstapelen van politieke en publieke mandaten bij één en dezelfde persoon of voor het democratiseren van de kiesregeling en vele andere goedbedoelde maatregelen ook het nodige soelaas zullen brengen voor de verbetering van onze democratie. Zeker niet zolang de mensen niet de garantie hebben dat ze leven in een democratisch land waar rechtvaardigheid heerst.  Om ook die kloof te overbruggen moeten we er voor zorgen dat mensen zo goed mogelijk geholpen worden in hun zoektocht naar oplossingen voor hun persoonlijke problemen.  De Alliantie VU&ID wil daarom opnieuw vertrekken bij de individuele burger, de man of de vrouw die eenvoud wil, duidelijkheid en doorzichtigheid.  Waarom altijd weer vele diensten als één zoveel gemakkelijker is. Zich inschrijven als werkzoekende vraagt al gauw over en weer geloop tussen een klein half dozijn adressen en diensten. Enkele tientallen adressen houden zich bezig met de organisatie en de uitbetaling van kinderbijslagen. En dat zijn maar twee lukrake voorbeelden waarover iedereen het al lang eens is dat het zeker veel eenvoudiger kan. En dus goedkoper, toegankelijker en dus meer democratisch. Het werd al zo dikwijls gevraagd én beloofd maar er ook iets aan doen, dat is telkens weer voor de volgende keer. De centralistische, verzuilde en weinig efficiënte instellingen die vandaag het leven van elke dag beheersen moeten worden omgevormd tot mensvriendelijke en vooral beter beheerde instellingen.  De Alliantie VU&ID wil in dit verband op twee vlakken proberen een brug te slaan: een meer klantvriendelijke administratie en een correcter gerecht.  §1. EEN BETERE ADMINISTRATIE.   De Alliantie VU&ID wil een toegankelijke administratie  De overheidsadministratie heeft een dienstverlenende, een beleidsvoorbereidende en een ondersteunende opdracht. De dienstverlening van de verschillende bovengemeentelijke overheden moet op het niveau van de gemeente georganiseerd worden. De dienstverlenende ambtenaren verzorgen eveneens de communicatie met de bevolking en lichten ze in over de overheidsbeslissingen.  De Alliantie VU&ID wil dit omvormingsproces beginnen aan de basis, in de gemeente en vraagt daarom de oprichting in elke gemeente van een sociaal huis. Daar staan deskundigen ter beschikking die uitleg kunnen geven over de organisatie en de werking van de vele diensten waar de burger mee te maken krijgt. Zij kunnen ook hulp bieden bij het invullen van vaak al te ingewikkelde formulieren. Ook hulp inzake sociale zekerheid en meer bepaald de individuele sociale zekerheidsrechten moet in het Sociaal Huis kunnen. Zodoende wordt dat Sociaal Huis een mensvriendelijk aanspreekpunt, dat de drempelvrees naar de overheidsdiensten en de administratie moet wegwerken. Men kan zich voorstellen dat een Sociaal Huis bijzonder behulpzaam kan zijn bijvoorbeeld bij de afwikkeling van schadedossiers na overstromingen, bij het op gang brengen van een dossier inzake zorgverzekering. Voor de Alliantie VU&ID moet de sociale dienstverlening van het OCMW geïntegreerd worden in het plaatselijke Sociaal Huis.  Per gemeente wordt een ombudsdienst opgericht. Deze klantgerichte dienst registreert klachten en bemiddelt tussen burger en administraties. Een beroep doen op de bemiddeling van de ombudsdienst werkt in sommige gevallen opschortend ten aanzien van juridisch afdwingbare beslissingen.  Een echt toegankelijke administratie veronderstelt kwaliteitsvolle ambtenaren. Dat veronderstelt dan weer voortdurende bijscholing. Die moet niet alleen gericht zijn op het aanleren van technisch-administratieve vaardigheden, maar ook en zelfs vooral op het verwerven van sociale en maatschappelijke vaardigheden. Bijscholing moet een onderdeel worden van de loopbaan en een verplichte stap op weg naar bevordering.  Het is al zo vaak aangekondigd, er moet nu maar eens werk gemaakt worden van het terugdringen van de bureaucratie, de vereenvoudiging van de wetgeving en het promoten van de eenvormigheid in de werking van de administratie. De Alliantie VU&ID vraagt alvast de oprichting van een commissie met vertegenwoordigers uit alle administraties om dit proces op gang te brengen. Dit is geen gemakkelijke opdracht en vraagt een duidelijk omschreven programma. Het gaat onder meer om het eenvormig maken van juridische en administratieve begrippen, de integratie van de elektronica, de vereenvoudiging van formulierenen procedures en het gebruik van een eenvoudige taal.  Een goed beleid is zo georganiseerd dat rechten automatisch worden toegekend. Ingewikkelde procedures en een trage administratie zijn niet democratisch en versterken alleen maar het argwaan van de burger tegenover de instellingen.   De Alliantie VU&ID staat voor een democratische administratie  De administratie dient de inspraak van de bevolking te bevorderen. Zinvolle inspraak vraagt evenwel voldoende kennis van zaken. Daarom moet de administratie beleidsintenties en nadien het beleid zelf vertalen naar de bevolking toe en optimaal informatie verstrekken.  Adviesraden zijn er niet alleen voor de uitvoerende macht, zij moeten ook advies kunnen geven aan zowel verkozen politieke organen als aan de administratie. Deze moet een dialoog aandurven met de bevolking als het probleem zich stelt, bij de beleidsvoorbereiding. En dus niet als de beslissing genomen is en men alleen nog maar over de uitvoering van de beslissing kan praten.  Beleidskeuzes zijn een zaak van de verkozen politici. De beleidsvoorbereiding en de uitvoering ervan zijn opdrachten voor de administratie. Een versterking van de verkozen organen hangt dus nauw samen met de betere uitbouw en de responsabilisering van de administratie.  Op alle niveaus eist de Alliantie VU&ID een drastische beperking van “kabinetten”. Enkele inhoudelijke stafmedewerkers is meer dan voldoende. Kabinetsmedewerkers mogen niet langer een geprivilegieerde positie hebben bij benoemingen en bevorderingen in overheidsdiensten.   De Alliantie VU&ID wil een correcte administratie  Vlaanderen moet een eigen wervingssecretariaat kunnen oprichten om de volledige bevoegdheid te hebben over de eigen Vlaamse ambtenaren. Ook de gemeenten, de provincies en het Brussels Hoofdstedelijk Gewest moeten een beroep kunnen doen op dat Vlaams Wervingssecretariaat, dat overigens een centrale rol krijgt in de bevorderingsprocedures  Aan ambtenaren moet de verplichte registratie opgelegd worden van elke onterechte inmenging in concrete administratieve dossiers en procedures.  Ambtenaren hebben spreekplicht. Ambtenbaren tegen wie op oneigenlijke gronden een tuchtprocedure wordt begonnen, hebben recht op beroep bij de raad of het parlement. In ieder geval moet elke tuchtprocedure tegen een ambtenaar aan de raad of het parlement gemeld worden. Het komt er op aan te voorkomen dat ambtenaren die “te goed hun werk doen” het feitelijke zwijgen wordt opgelegd.  §2. EEN RECHTVAARDIG GERECHT  Een doorzichtig én rechtvaardig rechtssysteem is een tweede brug die de Alliantie VU&ID wil slaan tussen de bevolking en haar instellingen.  De voorbije maanden is ongetwijfeld veel gedaan om het land minstens een beter georganiseerd en meer modern rechtssysteem te bezorgen. De uitvoering van het zogenoemde Octopusakkoord is vandaag in volle wetgevende en organisatorische afwikkeling. Die inspanning mag na de verkiezingen niet verslappen, wel integendeel. Het komt er dan op aan de operatie tot een goed einde te brengen en waar nodig en mogelijk nog aan te vullen en eventueel te corrigeren. Bij het tot stand komen van het Octopusakkoord speelde de Volksunie een politiek gedurfde maar ook een doorslaggevende rol. De Alliantie VU&ID wil op die weg verder gaan en dus blijven meewerken aan het invullen van dit grondig herschikt rechtssysteem.  Het uitgangspunt daarbij is en blijft dat justitie er is voor de rechtzoekende en niet omgekeerd. Rechtspraak moet een maatschappelijke dienstverlening zijn waarbinnen de rechtzoekende zich goed moet kunnen voelen, zeg maar een klantvriendelijke relatie.  Het Octopusakkoord is voor de Alliantie VU&ID geen eindpunt. Wel integendeel. Een voor iedereen zo toegankelijk mogelijk gerecht is voor de Alliantie VU&ID de prioritaire doelstelling.   Een toegankelijk gerecht  De Alliantie VU&ID is een absoluut pleitbezorger van de oprichting van één rechtbank per arrondissement en dat naar Nederlands model. Die arrondissementsrechtbank is zodanig georganiseerd dat zij alle nu bestaande plaatselijke rechtbanken in haar schoot samenbrengt. Dat gaat van de politierechtbank tot en met de rechtbank van koophandel. De rechtzoekende zit altijd juist, het is immers de arrondissementsrechtbank die oordeelt en zij alleen. Op die manier komt ook een einde aan de opeenstapeling van bevoegdheidsgeschillen. Zijn er toch nog discussiepunten, dan zorgt de onafhankelijke arrondissementele ombudsdienst voor de nodige begeleiding. Met zijn klachten over advocaten of rechters kan de burger bij de ombudsdienst terecht.  Toegankelijkheid veronderstelt ook betaalbaarheid. De burger moet naar de rechtbank kunnen stappen zonder al te grote kosten. Daarom wordt de procedure bij verzoekschrift veralgemeend. De burger krijgt ook de garantie dat hij of zij vrij een pro deo advocaat kan kiezen. Daartoe moet het federale budget de rechtsbijstand drastisch worden opgedreven.  Binnen de noodzakelijke hervorming van de rechtsbijstand moet ook gezorgd worden voor een verplichte rechtsbijstandsverzekering en dat met het oog op een beperkt aantal betwistingen. Voor minder gegoeden moet die verzekering gratis zijn.  Een rechtvaardige justitie betekent ook het uitschakelen van overdreven formalisme in de rechtspraak. Daarom moet het inroepen van vormfouten beperkt worden tot die gevallen waar de vormfout de inhoudelijke rechten van de tegenpartij aantasten. Voorts mag de strafrechter de nietigheid omwille van vormfouten slechts uitspreken als de verdachte in zijn belangen geschaad wordt. Ook de onverantwoorde straffeloosheid in het strafprocesrecht ten gevolge van verjaring moet worden ingeperkt: verjaring moet spelen in functie van de straf bepaald in het strafwetboek en niet in functie van de straf die de rechter aan het einde van de rit oplegt.  Het burgerlijk geding mag niet langer beheerst worden door de betrokken partijen alleen: de rechter moet actief en leidend optreden bij het verloop van de procedure. Hij doet het nodige om in overleg met de partijen de behandeling van de zaak te bespoedigen. De rechter moet ook de mogelijkheid krijgen om na kennisname van de argumenten van de partijen bewust bemiddelend op te treden met het oog op een minnelijke schikking. Het beperken van het recht op hoger beroep, het afremmen van de procesautonomie in het algemeen zijn extra mogelijkheden om het gerecht meer burger-vriendelijk te maken.  De Alliantie VU&ID wil komen tot een duidelijke splitsing tussen het eigenlijke rechtscollege en het zakelijk beheer zelf van dat rechtscollege. Hedendaags management, interne inspraak, jaarverslagen, stafvergaderingen, het zijn evenveel mogelijkheden om tot een betere organisatie van de rechtbank te komen. En dus meer kansen op een betere rechtspraak te creëren. Een planmatige informatisering van de parketten moet op korte termijn bewaarheid worden.  Nog in verband met de toegankelijkheid voor de rechtzoekende tot de rechtbank kan gedacht worden aan het meer leesbaar maken van uitspraken, het veralgemenen van de procedure bij verzoekschrift en het wegwerken uit elke rechtszaal van overbodige symbolen.  Om beter te kunnen inspelen op de juridische noden van de burger is de Alliantie VU&ID voorstander van defederalisering van justitie. Dit kan de democratisering van de justitie alleen maar ten goede komen. Dit veronderstelt bovendien:  -   het overhevelen van de rechtshulp als persoonsgebonden materie naar     de gemeenschappen;  -   de splitsing van de Nationale Orde van Advocaten;  -   de splitsing van het gerechtelijk arrondissement Brussel en de Hoven     van beroep in ééntalige rechtscolleges;  -   de overheveling van de volledige gerechtelijke organisatie naar de     gemeenschappen toe, dus ook het benoemings- en bevorderingsbeleid.     Het gaat hier om een onderdeel van de persoonsgebonden zaken;  -   een 60/40 verdeling van alle gerechtelijke functies ten gunste van     de Vlamingen;  -   aanpassing van de politiestructuur aan de staatsstructuur.  EEN VEILIGHEIDSBELEID DAT OOK EEN VOORKOMINGSPOLITIEK MOET ZIJN.  Een rechtvaardig bestuur veronderstelt niet alleen een doorzichtig en toegankelijk rechtssysteem. De justitie moet de individuele burger ook het gevoel geven van algemene maatschappelijke rechtvaardigheid omdat de samenleving op een billijke manier sanctioneert wie en wat moet gestraft worden. De Alliantie VU&ID heeft concrete voorstellen inzake het gevangenisbeleid en de mogelijkheid om alternatieve bestraffing uit te testen, voor wat betreft de jeugdbescherming en uiteraard ook wat het dossier “veiligheid” in het algemeen betreft.  Wat dit laatste punt betreft, gaat de Alliantie VU&ID er vanuit dat het veiligheidsbeleid en dus ook de politiek die onveiligheid moet voorkomen niet kan worden losgezien van de (con-)federale Belgische structuur. Inderdaad, gemeenschappen en gewesten in ons land zijn vandaag bevoegd voor tal van zaken zoals milieu, economisch beleid, tewerkstelling al over het gelijke kansenbeleid tot en met de meeste vormen van sociale begeleiding. Het spreekt dat de gewesten en de gemeenschappen in dat geval over de nodige middelen moeten beschikken om niet alleen de uitoefening van die bevoegdheden mogelijk te maken, maar ook om de maatschappelijke normen terzake vast te leggen evenals de middelen om de overtreding van die normen te sanctioneren. Het voorkomings- en veiligheidsbeleid in de meest ruime zin van het woord moet daarom zowel functioneel als geografisch aangepast worden aan de nieuwe (con-)federale staatsstructuur. De Alliantie VU&ID is daarom pleitbezorger van een Vlaams voorkomingsbeleid onder de politieke verantwoordelijkheid van één Vlaams minister. Hij of zij moet streven naar een concrete betrokkenheid van alle geledingen van de samenleving bij het politiewerk. Mentaliteitswijziging is noodzakelijk door onder meer buurttoezichters, veiligheidscontracten en voorkomingswerkers.  Inzake jeugdbescherming vraagt de Alliantie VU&ID de vervanging van het huidige “beschermingsmodel” door een “sanctiemodel” met alternatieve straffen. De persoonlijke verantwoordelijkheid van de jonge delinquent staat centraal: hij of zij moet de verantwoordelijkheid nemen voor wat gebeurde. Dat kan best door een alternatieve straf zoals gemeenschapsdienst. Vrijheidsberoving moet de uitzondering blijven en dan nog alleen in aangepaste instellingen waar begeleiding, vorming en desnoods ook therapie mogelijk zijn, bijvoorbeeld als jongeren een ernstig veiligheidsrisico voor de samenleving betekenen. De Alliantie VU&ID stelt dat jeugdbescherming een bij uitstek persoonsgebonden zaak is en dus een uitsluitende bevoegdheid moet zijn van de Gemeenschappen. Een en ander betekent ook de oprichting van “Vlaamse” jeugdrechtbanken.  Aansluitend hierbij is de Alliantie VU&ID voorstander van een daadwerkelijk beleid van snelrecht. Het is inderdaad zo dat onze justitie in veel gevallen onvoldoende snel reageert op uiteenlopende vormen van criminaliteit zoals stadovervallen, handtasdiefstallen, rellen en vooral ook het soms verwoestend hooliganisme. De invoering van een snelrechtprocedure kan een belangrijk gegeven worden in het verbeteren van het algemeen veiligheidsgevoelen. Dit kan door onder meer de snelrechtprocedure toepasbaar te maken op feiten strafbaar met opsluiting (5 tot 10 jaar), geen onderscheid meer te maken tussen betrapping op heterdaad en andere gevallen, de verdachte op de terechtzitting geen verstek meer te laten gaan en de rechtbank toe te laten een voorlopige hechtenis te bevelen als zij niet meer de dag zelf zitting kan houden  Wat aansluitend het gevangenisbeleid in het algemeen betreft, pleit de Alliantie VU&ID voor een grondige herziening van het systeem van de klassieke vrijheidsberoving als straf. Gevraagd wordt om meer gebruik te maken van mogelijke alternatieve straffen. Een en ander veronderstelt wel het uittekenen van een degelijk sociaal beleid als maatschappelijke rugdekking. De Alliantie VU&ID is ook inzake het gevangenisbeleid voorstander van een bijeenbrengen en homogeen maken van de bevoegdheden waar die thuishoren en dat zijn uiteraard de Gemeenschappen. Naar het Schotse voorbeeld wilde de Alliantie VU&ID de integrale bevoegdheid inzake het gevangenisbeleid overhevelen van het federale niveau naar de Gemeenschappen.  In Hoofdstuk V van dit verkiezingsprogramma wordt nog verder ingegaan op dit voorkomings- en veiligheidsbeleid.   De Alliantie VU &ID wil een grondige aanpak van corruptie  Met het oog op een doeltreffende bestrijding van alle mogelijke vormen van corruptie wil de Alliantie VU&ID de oprichting van een Vlaams Comité van Toezicht.  Dit Vlaams Comité van Toezicht moet in de eerste plaats de wettigheid en de regelmatigheid van de werking van alle besturen en van alle openbare diensten controleren die actief zijn binnen het Vlaams Gewest, de Vlaamse Gemeenschap of de Vlaamse Gemeenschapscommissie. Voorts moet het VCT voldoende volmachten krijgen om vanuit een centrale organisatie via provinciale antennes alle nodige opzoekingen te kunnen doen. Het VCT wordt geleid door een magistraat buiten de klassieke rechtsorde, rechtstreeks ondergeschikt aan een parlementaire opvolgingscommissie en aan de Hoge Raad voor de Justitie. De leidende magistraat heeft evocatierecht en het recht om dossiers aanhangig te maken bij de bestaande rechtsmachten, die hij trouwens kan verplichten tot regelmatige verslaggeving. Het VCT moet de beste rechercheurs kunnen inschakelen en is bevoegd voor alle dossiers waarin de georganiseerde misdaad een hand blijkt te hebben en bovendien corruptie wordt vermoed in hoofde van leden van de wetgevende, de uitvoerende en de rechterlijke macht. De speurders worden gedetacheerd uit de bestaande lokale en bovenlokale politiediensten, de BBI, de Economische Algemene Inspectie en de Sociale Inspectiediensten. Alle speurders hebben het statuut van officier van gerechtelijke politie.  HOOFDSTUK IV   Economie op mensenmaat  In de economie worden schaarse productiefactoren zoals arbeid, kapitaal, kennis en land, maar ook milieu zodanig ingezet dat men een zo groot mogelijke welvaart en welzijn kan realiseren. Daarbij moet men rekening houden met het geluk van de toekomstige generaties. Dit toewijzingsproces veronderstelt het maken van keuzes. Je kan immers maar een beperkt aantal uur per dag werken, kapitaal en kennis kan slechts op één manier worden ingezet. Ook het verbruik van water en energie of de verzadiging van de bodem kent grenzen.  De Alliantie VU&ID streeft daarom naar een duurzame economie. Dit impliceert een maximaal ondersteunen van de groeikracht van het Vlaamse bedrijfsleven en dat binnen een kader dat een betekenisvolle verlaging van de milieulast mogelijk maakt en een oordeelkundig ruimtegebruik bevordert. Goede economische prestaties bevorderen het draagvlak om een verantwoord milieubeleid te voeren. Dit laatste veronderstelt dat iedereen kan genieten van de toegenomen welvaart. Duurzame groei veronderstelt dus ook sociale gerechtigheid.  Net zoals in andere geledingen van het maatschappelijk leven ijvert de Alliantie VU&ID ook voor een verder doorgedreven democratisering van het economisch leven. Dit hangt samen met het geven van kansen aan alle mensen die de arbeidsmarkt willen betreden. Wie wil ondernemen, moet daar ook in ondersteund worden. Consumenten moeten vrij kunnen kiezen welke goederen en diensten zij willen consumeren.  Economische ontwikkeling behelst dus veel meer dan het maximaliseren van de winst. In het economisch leven is niet alleen een rol weggelegd voor rationele boekhouders, maar ook voor bevlogen profeten die inspirerende lange-termijn perspectieven aanreiken en een blijvende ethische reflectie ontwikkelen.  §1. WERKGELEGENHEID: VAN WEL-VAART NAAR WERK-VAART  De opgewekte regeringsberichten kunnen niet verhullen dat Vlaanderen een zeer lage participatiegraad kent: van de Vlaamse bevolking op beroepsactieve leeftijd werkt slechts 60%. Dat is acht procent minder dan bij onze Noorderburen en liefst 14 procent minder dan in Denemarken. De officiële werkloosheidscijfers verhullen ook dat maar liefst 44% van het aantal uitkeringstrekkers officieel zijn vrijgesteld van de werkbereidheids- en beschikbaarheidsvoorwaarde (bvb. oudere werklozen, PWA’ers).  Een verhoging van de arbeidsparticipatie dringt zich dan ook op, te meer daar arbeid ook een belangrijke hefboom is voor maatschappelijke ontplooiing. De toenemende vergrijzing van de bevolking zal ook de laatste twijfelaars van het nut van een verhoogde arbeidsparticipatie overtuigen.   A. Loonmatiging en verlaging van de bruto-loonkosten  Het verhaal is bekend en herhaaldelijk bevestigd: de bruto-loonkosten in Vlaanderen liggen veel te hoog. In vergelijking met onze buurlanden kennen we bovendien een concurrentie-handicap die, nu we tot Euroland zijn toegetreden, nog scherper zal worden. Bovendien, en dit wordt vaak niet genoeg onderkend, blijven onze buurlanden ook niet bij de pakken zitten. Blijvende loonmatiging blijft dus geboden.  Bovendien moet een drastische loonkostverlaging van 150 miljard worden doorgevoerd om de concurrentie-handicap met de buurlanden goeddeels weg te vlakken in een periode van drie jaar. We staan een forfaitaire benadering voor die de lagere verdieners relatief meer ten goede komt, zonder dat zich verdringingseffecten voordoen.  Deze maatregel verdient zich zeker voor een aanzienlijk gedeelte terug. Bovendien neemt het beslag van de intrestlasten op de overheidsbegroting af, waardoor additionele begrotingsruimte ontstaat. Hier bestaat wel een onzekerheidsmarge, vooral in een periode van laagconjunctuur. Daarom dient men een gedeeltelijke alternatieve financiering achter de hand te houden.  We denken in dit geval vooral aan:  -   een vergroening van het fiscaal stelsel (energiebelasting, een     Europese kerosinetaks...);  -   de opbrengst van de verkoop van een gedeelte van de nog     overblijvende overheidsparticipatie van 50% in Belgacom, huidige     waarde 150 miljard; dit kan niet voor sectoren waarin de overheid     een essentiële taak te vervullen heeft;  -   de invoering van een forfaitair rendement voor     vermogensbestanddelen;  B. VORMING EN BEGELEIDING: SLEUTELS VOOR WERK   1. Permanente vorming  Permanente vorming, levenslang leren, de kennismaatschappij, het zijn stuk voor stuk de noodzakelijke voorwaarden geworden voor het ontwikkelen van meer welvaart en welzijn in Vlaanderen. Hoe hoger de scholing en hoe beter de vorming, hoe kleiner de kans op werkloosheid. Bovendien zijn de tijden voorbij dat het leven bestond uit drie netjes van elkaar gescheiden perioden: scholing, opleiding en ervaring. Daarnaast stelt zich het acute probleem van de knelpuntberoepen: naast de massa werkzoekenden blijft er een groot aantal vacatures die niet of moeilijk kunnen worden ingevuld.  De Alliantie VU&ID stelt volgend kader voor: schoolplicht tot 16 jaar, vormingsplicht vanaf 16 jaar en permanente vormingsrecht vanaf 18 jaar.  De overheid draagt in dat proces een belangrijke verantwoordelijkheid inzake het bevorderen van een gezond leerklimaat: haar inspanningen hebben immers een significant positief oversijpelingseffect naar de samenleving toe. Dat neemt niet weg dat de hoofdverantwoordelijkheid gelegen is bij de ondernemers en de werknemers. Zij zijn immers de werkelijke actoren.  Aan de ene kant moet de overheid de vraag naar opleidingen bevorderen, aan de andere kant moet de overheid waken over de kwaliteit en de doorzichtigheid van het vormingsaanbod.   De vraagzijde  Er bestaat vandaag reeds een breed gamma vraagbevorderende overheidsmaatregelen. Alleen laat de effectiviteit van elk van deze regelingen te wensen over. Ofwel zijn de mogelijkheden onvoldoende bekend of zijn er bevoegdheidsproblemen.  In plaats daarvan stelt de Alliantie VU&ID voor  -   De ondernemingen en de werknemers te responsabiliseren via een     veralgemeende fiscale vormingsaftrek. Heel wat van de bestaande     vraaggerichte maatregelen kunnen daarin verwerkt worden;  -   Het Waalse voorbeeld van VORMINGSCHEQUES voor werknemers verdient     aandacht en zelfs navolging;  -   Leerkrachten hebben nood aan navorming om op de hoogte te blijven     van de actuele leerinhouden.  Ook binnen het Vlaamse KMO-weefsel bestaat nood aan permanente vorming van werknemers. Die twee doelstellingen kan men met mekaar verzoenen door leerkrachten de kans te geven op een sabbatjaar. Gedurende deze periode krijgen ze een gemeenschappelijke navorming (bijv. accent op het opstellen van een opleidingsplan voor de onderneming, het verwerven van nieuwe technologische inzichten), waarna ze in de respectievelijke ondernemingen worden ingezet om werknemers te vormen. Via het systeem van de reaffectatie kan men de sabbatleerkrachten tijdelijk vervangen.   De aanbodzijde  Ook de uitbouw en de versterking van een goed aanbod aan vormingsinstellingen verdient aandacht.  -   Het opleidingsaanbod van de VDAB, de Centra voor     Middenstandsopleiding, het VIZO en het reguliere onderwijs moet     beter op mekaar afgestemd worden. De werking van de vormingscentra     moet ook meer vraaggericht worden teneinde snel te kunnen inspelen     op arbeidsmarktontwikkelingen. De ontzuiling van het volwassenen     onderwijs is een noodzaak;  -   de schoolverlater moet een driejaarlijkse check-up kunnen ondergaan     bij de onderwijsinstelling waar hij afstudeerde. Zo’n pedagogisch     onderhoudscontract houdt de werknemer up-to-date en bevordert de     noodzakelijke permanente vormingsattitude;  -   Centra voor Leerlingbegeleiding (CLB’s), de vroegere PMS-centra,     dienen in eerste instantie leerlingen te helpen bij het maken van     een doordachte studiekeuze. Dit geldt ook bij de overgang van het     secundair naar het hoger onderwijs. Een vlotte informatiestroom     tussen het bedrijfsleven en de CLB’s kan een toekomstgerichte     studiekeuze ondersteunen;  -   stagemogelijkheden en opleidingen op de werkvloer worden steeds     belangrijker. Dit geldt in eerste instantie voor de jongeren. Ook     hier bestaan reeds verschillende programma’s, zowel op federaal als     op deelstatelijk niveau. De effectiviteit en de overlapping van deze     programma’s moet worden geëvalueerd teneinde tot een vereenvoudiging     en uitbouw te komen;  -   toekomstgerichte opleidingsmethodes zoals leren op afstand via     nieuwe telecommunicatiemiddelen moeten uiteraard aangemoedigd     worden.  2. Trajectbegeleiding  De samenleving moet voorkomen dat langdurige werkloosheid ontstaat. Daartoe is een snelle, op maat toegesneden trajectbegeleiding (begeleiding, opleiding, werkervaring en bemiddeling), gecoördineerd vanuit de gemeente, onontbeerlijk. Naar het einde van de volgende legislatuur toe moet een georganiseerd aanbod van mogelijke instroom in de arbeidsmarkt uitgewerkt zijn.  3. Herwaardering van oudere werknemers  De massale uitstoot van oudere werknemers naar stelsels van brugpensioen of oudere niet-werkzoekende werklozen is doodzonde. Bedrijven en jongere werknemers profiteren immers niet meer van hun ervaring en het kost de gemeenschap zeer veel geld. Bovendien zullen ouderen, mede in het kader van de vergrijzing, binnenkort broodnodig zijn in het arbeidsproces.  De Alliantie VU&ID stelt dat:  -   Oudere werknemers de kans moeten krijgen om eerst vier, dan drie of     twee dagen in de week te werken. Hun productiviteit per gewerkt uur     blijft dan wel constant;  -   het brugpensioenstelsel is veel te ingewikkeld. Meer transparantie     dringt zich op; brugpensioen mag ook geen uitsluiting uit de     samenleving betekenen;  -   oudere werknemers blijken minder goed in te spelen op nieuwe     technologische ontwikkelingen. Daarom moet men bedrijven aansporen     om meer te investeren in opleidingen voor oudere werknemers. Oudere     werknemers hebben veel ervaring, hetgeen zich ook uit in een hoge     productiviteit. Als ouderen langer aan de slag blijven, is het     rendement van investeren in scholing ook hoger.  C. WERKLOOSHEIDSVALLEN WORDEN SPRINGPLANKEN  Werken moet lonen. Dat is vandaag niet altijd het geval. De zogenaamde werkloosheidsvallen maken het aanvaarden van werk vaak onaantrekkelijk. Mensen met een laag arbeidsinkomen kunnen er financieel op achteruit gaan. Maar ook het gebrek aan adequate kinderopvang of vervoersmogelijkheden staat een grotere arbeidsparticipatie in de weg.  Voor het wegwerken van die werkloosheidsvallen stelt de Alliantie VU&ID een meersporenbeleid voor:  -   Een bijkomende verlichting van de lasten op de lage arbeidsinkomens     zonder dat zich verdringingseffecten voordoen. De invoering van een     negatieve inkomensbelasting, waarbij mensen met hele lage inkomens     daadwerkelijk geld ontvangen van de fiscus, moet ernstig onderzocht     worden;  -   De fiscale behandeling van werknemers in a-typische arbeidsvormen     (deeltijdsarbeid, uitzendarbeid, ploegenarbeid, …) moet verbeteren;  -   Allerlei voordelen bovenop de werkloosheidsuitkering (verhoogde     gezinsbijslag, gegarandeerde nutsvoorzieningen,…) moeten worden     herbekeken in het licht van hun arbeidsuitstotend karakter;  -   Het PWA-stelsel wordt omgebouwd tot een volwaardig circuit voor     dienstverlening aan particulieren. Momenteel vormt het stelsel een     aanvulling op de werkloosheid zonder perspectief op doorstroming en     versterkt het de werkloosheidsval. De alliantie VU&ID opteert     resoluut voor het systeem van de ‘witte werkster’, zoals in     Nederland. Hierbij wordt aan uitzendbureaus en schoonmaakbedrijven     de mogelijkheid gegeven om een aanbod te doen aan gezinnen en     bejaarden tegen voordelig tarief. De kost is voor de gebruiker     aftrekbaar en de BTW wordt beperkt tot 6%. Bovendien wordt het     systeem van de Smet-banen van toepassing zodat werklozen kunnen     ingeschakeld worden voor deze jobs. Deze jobs moeten echter ook     economisch en financieel geherwaardeerd worden;  -   Doorgedreven controle en sanctionering van zwartwerk, maar ook     voorkoming van zwartwerk door lastenverlichting op dienstverlenende     activiteiten.  D. NAAR EEN NIEUWE WERKORGANISATIE  De Alliantie VU&ID vraagt een principeverklaring van de Vlaamse sociale partners voor een nieuwe werkorganisatie. Ondernemers ondersteunen en tonen zich bereid tot “anders” werken: overgang van vol- naar deeltijds werk, onderbreken van de loopbaan en tijd voor vorming. Vakbonden onderstrepen het belang van arbeidsflexibiliteit. Dit akkoord moet op een positieve manier naar het publiek overgebracht worden zodat arbeidsflexibiliteit een positieve bijklank krijgt.  De Alliantie VU&ID staat voor:  -   Een verdere versoepeling van de regels voor het aangaan van     arbeidsovereenkomsten voor bepaalde duur. De bestaande beperkingen     inzake deeltijdse arbeid worden afgeschaft en er komt een     uitbreiding van de mogelijkheden om deeltijdse arbeid te combineren     met variabele arbeidstijden;  -   De bevordering van het flexwerk door bijv. het inzetten van     werknemers die op wisselende in plaats van vaste momenten of op     onaangename tijden of in afwisselende mate beschikbaar moeten zijn.     Voorbeelden zijn legio: nul-uur-contracten, oproepkrachten,     uitzendkrachten, seizoenwerk, thuiswerkers op stukloon. Velen zowel     bij de werkgevers als bij de werknemers zijn vragende partij voor     dit soort werk. In België is het aandeel van flexwerk nochtans zeer     laag: 4 procent van de werkende bevolking werkt met een tijdelijk     contract. In Nederland bedraagt dit aandeel nu reeds 10 procent. De     zeer strenge regels die gelden voor het aangaan van tijdelijke     contracten belemmeren de ontwikkeling van het flexibel werken.     Basisregel moet zijn dat er een ruil wordt afgesloten tussen korter     werken en een flexibelere inzet van arbeid. Dat moet steeds op maat     van werkgever en werknemer zijn. Defensieve vormen van korter werken     welke van bovenaf worden opgelegd zijn niet gewenst want maatwerk is     nodig om goed in te spelen op de behoeften van werknemers en     werkgevers.  Een voorstel kan zijn werknemers het recht geven om een dag minder te werken, met inlevering van loon, mits dit het normaal functioneren van het bedrijf niet te veel hindert. Dit heet een “geclausuleerd deeltijdrecht” en bestaat in Nederland. Tenslotte moet men er over waken dat flexwerkers kunnen rekenen op een vergelijkbare en rechtvaardige opbouw van hun rechten inzake sociale zekerheid.   E. Hefbomen voor een Vlaams tewerkstellingsbeleid  Wat nu als tewerkstellingsbeleid wordt voorgesteld is een zeer versnipperd en dus weinig overzichtelijk geheel met specifieke toelatingsvoorwaarden voor uiteenlopende groepen. Daarbij komt nog dat zowel Europa, de federale staat als de deelgebieden eigen “tewerkstellingsaccenten” wensen te leggen. Dat leidt tot een enorme, zichzelf bevestigende bureaucratie die de effectiviteit van het tewerkstellingsbeleid alleen maar belemmert. Zeker indien de verschillende overheden mekaar al dan niet doelbewust voor de voeten lopen. De PWA’s bijvoorbeeld worden als een federaal tewerkstellingswapen ingezet om Vlaams terrein terug in te pikken.  Dit moet niemand verwonderen. Sinds het Verdrag van Amsterdam worden de grote lijnen van het tewerkstellingsbeleid uitgetekend door Europa, de zogenaamde tewerkstellingsrichtsnoeren. Zowel de federale overheid als de regio’s moeten deze richtsnoeren uitvoeren en daarvoor krijgen ze een maar zeer beperkte beleidsmarge. Bovendien is beleidscoördinatie tussen Vlaanderen en Wallonië niet evident. De persistente werkloosheidsverschillen tussen beide landsdelen maken duidelijk dat een gedifferentieerde aanpak vaak wenselijk is. Ook de scheiding tussen arbeidsbemiddeling en het uitkeringsbeleid bemoeilijken de activering van het tewerkstellingsbeleid.  Een en ander veronderstelt voor de Alliantie VU&ID:  -   Een eigen Vlaams tewerkstellingsbeleid dat uitvoering moet geven aan     de Europese werkgelegenheidsrichtsnoeren. De inmenging van een     federaal tussenniveau, dat steeds de neiging zal hebben haar     machtspositie uit te breiden, moet weggewerkt worden. De duidelijke     taakverdeling tussen het Europese en het Vlaamse beleidsniveau, zal     de effectiviteit van de tewerkstellingspolitiek ten goede komen;  -   Het promoten van de één-loket gedachte: wie aangewezen is op een     uitkering moet volgens de Alliantie VU&ID een gemeenschappelijke     klant zijn van de diensten die deze uitkering toekennen, uitbetalen     en de trajectbegeleidende instantie. Werkzoekenden moeten terecht     kunnen bij één loket op één locatie in hun gemeente waar een enig     dossier wordt samengesteld.  §2. SOCIALE ZEKERHEID  De Sociale Zekerheid is ongetwijfeld één van de belangrijkste politieke verwezenlijkingen van de voorbije decennia. De weerslag van die sociale zekerheid op het dagelijks leven van de mensen is nog moeilijk in cijfers uit te drukken.  Die Sociale Zekerheid kwam er niet op één dag, het stelsel was en blijft ook vandaag een kind van haar tijd. Het is wel de verdienste van werknemers en werkgevers dat ze zich samen aan tafel wilden zitten uit voorzienigheid (verzekeringsprincipe) en solidariteit (sociaal beginsel) in ziekenfondsen of vakbonden. Het is ook de verdienste van werkgevers en werknemers dat ze door de jaren heen de sociale bescherming van werknemers verankerden. Het is de verdienste van de politiek de sociale zekerheid te hebben uitgebreid tot een solidariteit tussen alle leden van de samenleving op basis van het burgerschap.  Voor de Alliantie VU&ID blijven solidariteit en sociale zekerheid de uitgangspunten van de sociale zekerheid. Toch wil de Alliantie VU&ID dat de structuur en de financiering van het stelsel wordt aangepast aan de noden van deze tijd.   A. Visie naar de 21ste eeuw  Een echte hervorming van de sociale zekerheid gaat niet zonder slag of stoot. Vandaar dat onze visie zich uitstrekt over twee periodes.  De Alliantie VU&ID is op korte termijn voorstander van een twee pijlersysteem in de sociale zekerheid. Onder een eerste pijler vallen de inkomensvervangende uitkeringen (werkloosheidsvergoedingen, pensioenen, ziekte- en invaliditeitsuitkeringen, arbeidsongevallen en beroepsziekten). Deze worden gefinancierd door bijdragen op arbeid (parafiscaliteit). In een tweede pijler komen de inkomensaanvullende verzekeringen zoals kinderbijslag en gezondheidszorg. Deze zaken zijn niet aan arbeid als dusdanig gelinkt, zijn gelijk voor werknemers én zelfstandigen en kunnen dus best uit de algemene middelen worden gefinancierd (fiscaliteit).  In een totaal nieuw concept van duurbare en efficiënte sociale zekerheid ziet de Alliantie VU&ID heil in een drieledig systeem dat beter beantwoordt aan de gewijzigde demografie en dat de solidariteit tussen alle inwoners optimaliseert.  -   In een eerste laag verzekert de overheid via de algemene begroting     een “minimumsokkel” (basisinkomen, basisuitkeringen,     basispensioenen).  -   In een tweede laag opteren VU&ID voor collectieve     kapitalisatiesystemen bovenop de basisuitkeringen. Dit is het     systeem van de huidige sociale verzekeringen gefinancierd uit     bijdragen op arbeid.  -   In een derde sociale beschermingslaag bevordert de overheid     collectieve en individuele kapitalisatie (pensioensparen,     levensverzekeringen, aanvullende bedrijfsverzekeringen, …).      1.             B. Werkloosheidsstelsel  Zoals eerder aangestipt daalt de werkloosheid onbetwistbaar, maar de verborgen werkloosheid, de structurele correctie van de werkloosheid in het algemeen blijven struikelstenen.  Op korte termijn wil de alliantie VU&ID meer mensen aan de slag krijgen door wel-vaart te activeren tot werk-vaart. Alle actoren worden op hun verantwoordelijkheid gewezen: de overheid, ondernemers en werklozen. Basisfilosofie is dat veel nieuwe kansen gecreëerd worden, op maat van degenen die een uitkering genieten.  -   De overheid moet zich maximaal inspannen om mensen nieuwe kansen te     geven door opleidingen, vorming, jobs. De uitkeringen worden     gebruikt om mensen opnieuw aan het werk te zetten. Concreet stelt de     Alliantie VU&ID het volgende voor: werklozen die niet in het normale     arbeidscircuit aan de slag kunnen, krijgen een plaats aangeboden in     de bijkomende werkgelegenheid of via trajectbegeleiding - op maat     van de werkloze - die voldoet aan volgende randvoorwaarden:     voorkomen van langdurige werkloosheid, opleiding combineren met     werkervaring, gericht op knelpuntberoepen, maximale uitbesteding aan     gespecialiseerde sectoren.  -   Ondernemingen nemen hun verantwoordelijkheid voor mensen die     definitief uit de boot dreigen te vallen, bieden perspectief aan     jongeren, staan toe dat deeltijdsen hun sociale zekerheidsrechten     ten volle kunnen laten gelden en gebruiken de sociale zekerheid niet     langer als stortplaats voor afgedankten. Samen met de overheid     spannen zij zich in om jongeren die na 12 maand integratieproject     geen werk gevonden hebben, een passende baan aan te bieden. “De     werk-lozer betaalt”: de werkgevers worden mee verantwoordelijk voor     de werkloosheid en zij betalen net als in Nederland de eerste     dertien weken van de werkloosheid. DeÊpremie kan verschillen     naargelang de bonus/malusregeling van de betreffende onderneming     binnen hun sector.  -   Er komt een wettelijke zoekplicht voor de werkloze in plaats van     verbod om een passende job te weigeren, met meldingsplicht aan de     R.V.A. over de geleverde inspanningen. Manifeste onwil om mee te     werken wordt door alle instanties verplicht meegedeeld aan R.V.A. De     uitkering wordt bepaald in functie van het vroeger verdiend loon     zoals in Nederland en Duitsland. De uitkering kan degressief worden     en kan beperkt worden in de duur, mits dit samen gaat met een forse     optrekking van het basisinkomen.      1.             C. Ziekteverzekering  Al te zeer wordt de discussie over de ziekteverzekering beheerst door de zucht naar kostenbeheersing en te weinig door de vraag naar kwaliteit van de gezondheidszorg. De twee begrippen staan nochtans niet haaks op mekaar. De belangrijkste opdracht voor de overheid bestaat er in de toegankelijkheid en de kwaliteit van de gezondheidszorgen tegen een betaalbare prijs te waarborgen.  -   De Alliantie VU&ID wil daarom een andere financiering van de     gezondheidszorg, losgekoppeld van de arbeid. De Alliantie pleit voor     de invoering van een volksverzekering, gefinancierd door     persoonlijke bijdragen in functie van het inkomen en door algemene     middelen.  -   De Alliantie VU&ID wil bovendien de bevoegdheid inzake     ziekteverzekering volledig overdragen aan de Gemeenschappen, die nu     al bevoegd zijn voor “volksgezondheid”. Binnen Brussel kunnen     Vlamingen en Franstaligen hun stelsel kiezen.  -   Belangrijke opties inzake gezondheidszorg en de besteding van de     budgetten zijn een zaak voor het parlement. De Alliantie VU&ID kiest     intussen resoluut voor echelonnering, de vrijwillige keuze van een     vaste huisarts, financieel gestimuleerd door het laten wegvallen of     het beperken van het remgeld. De Alliantie VU&ID pleit ook voor een     stelsel van gemengde betaling van de geneesheren.  Voor een verdere uitwerking van deze algemene beginselen, verwijzen we naar hoofdstuk V.  D. PENSIOENEN  De Alliantie VU&ID pleit voor een pensioenstelsel dat bestaat uit vier lagen. De prioritaire bekommernis is het behoud van het wettelijk pensioen, het vrijwaren van de solidariteit en het behoud van rechten opgebouwd door de huidige gepensioneerden.  -   Een eerste laag bestaat uit een onvoorwaardelijk recht voor     elkeÊ65-plusser op een basispensioen gefinancierd uit algemene     belastingsopbrengsten. Hoogontwikkelde welvaartsstaten zoals     Nederland en de Scandinavische landen kennen een basispensioen en     hebben daarmee de armoede onder bejaarden voor een groot deel doen     verdwijnen.  -   Bovenop het basispensioen komt een supplement evenredig aan het     aantal jaren beroepsactiviteit maar niet van het vroeger verdiende     loon. De beroepsactieve bevolking zorgt voor de financiering hiervan     door bijdragen op het loon.  -   De sectoriële en bedrijfsgebonden pensioenfondsen vormen de derde     laag. Deze collectieve aanvullende bedrijfspensioenen kapitaliseren     bijdragen en de overheid zorgt voor de veralgemening van de uitbouw.  -   Als sluitstuk moet de overheid de individuele pensioenvorming verder     aanmoedigen via de fiscaliteit en andere methoden.      1.             E. Gezinsbijslagen  Een eigentijds gezinsbeleid veronderstelt ook op dit vlak homogene bevoegdheidspakketten en dus de overheveling van de kinderbijslagen naar de Gemeenschappen. Alleen op die manier is het leggen van eigen accenten mogelijk.  Voor de Alliantie VU&ID betekent dit:  -   Dde kinderbijslag wordt uit de sociale zekerheid gelicht en betaald     uit algemene middelen van de overheid;  -   Kinderbijslag moet een recht zijn dat voor elk kind gelijk is;  -   Het bedrag van de maandelijkse kinderbijslag moet worden aangepast     aan de werkelijke minimale opvoedingskost. Het bedrag kan enkel     verschillen in functie van de kenmerken van het kind zelf, zoals     leeftijd en eventuele handicap;  -   De verhoogde kinderbijslag na 18 jaar wordt op termijn vervangen     door een vorm van studieloon;  -   De nu bestaande discriminatie ten opzichte van gezinnen met een     beperkt inkomen door de regeling inzake belastingsverminderingen     voor gezinnen met kinderen moet worden weggewerkt. Dat kan door     bijv. de invoering van een bijzondere tegemoetkoming;  -   Zolang de kinderbijslagen een federale bevoegdheid blijven, komt     naast de federale regeling een Vlaamse algemene     gezinsbijslagregeling, die een nivellering beoogt van alle     kinderbijslagen. Daar bovenop wordt voorzien in de uitbetaling van     het extra meerderjarigheidsgeld, zodat de bijkomende kosten die het     gevolg zijn van die meerderjarigheid ook gedragen kunnen worden.  §3. GEZIN, ARBEID EN VRIJE TIJD  Gaan werken en zorg dragen voor een gezin is voor velen een bijzonder moeilijke opdracht. En dat ten nadele van de kwaliteit van zowel de arbeid als van het gezinsleven. Een gezinsvriendelijk beleid is daarom voor de Alliantie VU&ID prioritair. Dat veronderstelt onder meer:  Financieel:  -   Een kwaliteitsvol gezinsleven veronderstelt dat gezinnen ook kunnen     rekenen op behoorlijke materiële omstandigheden.  -   De Alliantie VU&ID vraagt daarom speciale aandacht voor de     ondersteuning van zorg- en opvoedingsarbeid voor pleeggezinnen en     gezinnen met kinderen met een handicap. Pleeggezinnen en/of ouders     van een kind met een handicap die hun kind zelf opvangen moeten     minstens een deel krijgen van de tegemoetkoming die betaald wordt     aan instellingen die anders datzelfde kind zouden moeten opvangen.  Diensten en dienstverlening:  -   De Alliantie VU&ID pleit voor extra investeringen in kinderopvang en     buitenschoolse opvang. Bijzondere belangstelling gaat hierbij naar     kinderen van ouders met onregelmatige arbeidstijden. Op termijn wil     de Alliantie VU&ID betaalbare of zelfs kosteloze opvang met hoge     kwaliteitsgarantie. Uiteraard moet dit gebeuren in overleg met de     ouders. Een aangepaste opvang voor tieners is een uitdaging.  -   Over het algemeen wil de Alliantie VU&ID de kinderopvang verbeteren     door een verhoogd en soepeler aanbod, het uitschakelen van     wachtlijsten en het verlagen van de kostprijs voor werklozen.  Uitbreiding verlofmogelijkheden:  De Alliantie VU&ID staat voor het uitwerken en invoeren van een nieuw loopbaanmodel, waarbij elke burger recht heeft op een loopbaan van 45 jaar met een soepel loopbaankrediet van 5 jaar. Loopbaanonderbreking wordt een afdwingbaar recht. Het moet bovendien zo zijn dat elkeen, zelfstandige of werknemer gelijkwaardig kan genieten van loopbaanonderbreking en ouderschapsverlof. De financiering van dit stelsel zou gebeuren via de volksverzekering voor de pensioenen. Men gaat er van uit dat 5 jaar van het pensioen kunnen worden opgenomen tijdens de loopbaan.  Daarnaast vraagt de Alliantie het stimuleren van deeltijds werken zodat ouders meer kansen krijgen om gezin en arbeid beter te kunnen combineren door een tijdelijk terugtrekken uit het arbeidsproces. Ouders met een zwaar gehandicapt kind moeten kunnen rekenen op palliatief verlof.  § 4. NAAR EEN BELASTINGSTELSELVOOR DE 21STE EEUW  Het belastingstelsel moet beter inspelen op een aantal nieuwe realiteiten zoals de Europese eenwording, de toenemende internationalisering, de vergrijzing van de bevolking en de toenemende vraag naar afstemming tussen arbeid en zorgtaken. Uitgangspunt daarbij is echter dat de inkomensverschillen niet mogen toenemen en dat zo min mogelijk mensen reëel koopkrachtverlies leiden. Uiteraard moet men blijvend werk maken van het doorzichtiger en vooral eenvoudiger maken van de belastingheffing.  VU&ID stellen voor prioritair na te gaan in hoeverre ons huidig belastingstelsel aan deze uitgangspunten voldoet, waarbij vooral aandacht gaat naar:  -   De meest doordachte verbreding van de belastbare grondslag, waarbij     in eerste instantie nagegaan moet worden wat thans de voor- en     nadelen zijn van alle belastingaftrekken en – vrijstellingen. De     meeropbrengst van zo’n verbreding kan men gebruiken om de     belastingtarieven te verlagen;  -   De vervanging van het huidige belastingstelsel op inkomens uit     vermogen door de invoering van een forfaitair rendement voor     vermogensbestanddelen zoals spaartegoeden, aandelen en andere     beleggingen. Betrachting is deze inkomens effectiever te betrekken     bij de belastingheffing, maar zonder kapitaalvlucht in de hand te     werken;  -   De uitwerking van een vergroening van de belastingen. We denken     hierbij aan een variabilisering van de vervoerskosten, de invoering     van een CO2 energiebelasting, een Europese kerosinetaks, een     BTW-verlaging voor milieuvriendelijke producten… Een gedeelte van de     opbrengst kan men inzetten om ondernemingen en gezinnen te     compenseren voor deze lastenverzwaring;  Tenslotte moet een systematische en effectieve fraudebestrijding worden opgezet. Te veel mensen ontwijken immers de belastingen via ingenieuze, al dan niet frauduleuze, mechanismen. Met als belangrijkste mogelijkheden: het uitgeven van aandelen op naam zodat de fiscus controle krijgt op de uitkering van dividenden, de verplichting voor vrije beroepen om voor elk ontvangen honorarium of commissieloon een formeel ontvangstbewijs te verstrekken, een versterking van de Bijzondere Belastinginspectie (BBI) uitbreiding van het aantal fiscale magistraten, een correcte en diepgaande controle op het stelsel van de Europese uitvoersubsidies voor landbouwproducten, een systeem dat nu uitnodigt tot fraude.  § 5. BEGROTINGSBELEID  Sterke Europese druk op de federale regering loodste ook België in Euroland. Hiervoor werden zware budgettaire offers gebracht, vooral door de Vlaamse bevolking. Desondanks diende België toch zwaar gedelibereerd te worden. Onze schuldratio is dubbel zo hoog als de Europees aanvaarde. We blijven dus opgescheept met een zware Belgische erfenis.  Deze overweging maakt onmiddellijk duidelijk dat het onverantwoord zou zijn nu de budgettaire teugels te vieren. Bovendien wachten ons in de zeer nabije toekomst enkele zware uitdagingen. De veroudering van de bevolking en de kosten verbonden aan een verbetering van de milieukwaliteit, zullen steeds zwaarder wegen op de begroting. Het is dus sociaal verantwoord om nu de schuld in versneld tempo af te bouwen en zodoende de nodige voorzieningen te treffen.  -   VU&ID streven naar een structureel globaal begrotingsevenwicht. Dit     geeft de overheid de nodige ruimte om in tijden van laagconjunctuur     een begrotingsdeficit te realiseren dat ook dan nog binnen de     Europese normering valt. In tijden van hoogconjunctuur moet dan     uiteraard gestreefd worden naar een begrotingsoverschot.  -   Het begrotingsbeleid moet in de volgende legislatuur prioritair ten     dienste staan van de werkgelegenheid. De loonkostenhandicap, die nog     steeds aanzienlijk is ten opzichte van onze belangrijkste     handelspartners, dient in versneld tempo weggewerkt te worden.  -   VU&ID wensen tevens de “kwaliteit” van de publieke uitgaven te     verbeteren. Bij de sanering van de publieke financiën is immers te     veel gesnoeid in de investeringsuitgaven. Daardoor daalde het     gemiddelde aandeel van de overheidsinvesteringen in het BBP tot     amper 1,5 procent. Dit is zeer laag in vergelijking met onze     buurlanden. Het relatief belang van de publieke investeringsuitgaven     moet dus toenemen in de volgende legislatuur.  -   Ook de deelstaten moeten beter worden geresponsabiliseerd om bij te     dragen in de sanering van de overheidsfinanciën. Vandaag wordt deze     bijdrage geregeld door middel van vrij duistere     samenwerkingsovereenkomsten tussen de deelstaten en de federatie.     Hierop is er nauwelijks parlementaire controle. Meer fiscale     autonomie en een deelname in de aflossing van de staatsschuld     responsabiliseren de deelstaten automatisch, zonder dat men politiek     geïnspireerde afspraken moet maken.  § 6. ECONOMISCH BELEID   A. Een gunstig ondernemingsklimaat  1. Het belang van de KMO’s  De KMO’s zijn een zeer belangrijke bron van tewerkstelling en dus van welvaartscreatie in Vlaanderen. Dit zal in de toekomst nog duidelijker worden. Markten voor massaproducten zijn uiteengevallen in deelmarkten voor gedifferentieerde producten met een kortere levenscyclus. Kleine bedrijven kunnen door de kracht van hun ondernemerschap en hun flexibiliteit makkelijker inspelen op deze veranderende vraag.  De computertechnologie maakt de automatisering van productie, administratie en logistiek op steeds kleinere schaal mogelijk en betaalbaar. Door betere communicatiemogelijkheden en de dalende prijs ervan kunnen KMO’s nu op markten komen die vroeger uitsluitend voor grote bedrijven waren weggelegd.  Een flexibel en innovatief KMO-weefsel is dan ook van essentieel belang voor de toekomstige economische ontwikkeling, zonder dat zulks ten koste mag gaan van de grotere ondernemingen.  2.Wat doet de overheid?  het ondersteuningsbeleid en het fiscaal klimaat  Een voorspelbare en gematigde fiscale druk moedigt ondernemerschap aan en geeft ondernemers meer mogelijkheden om hun investeringen en vernieuwingen met eigen middelen te financieren. Om een grotere samenhang in het ondersteuningsbeleid te realiseren, verdient een Vlaams fiscaal ondersteuningsbeleid met een sterk vereenvoudigde en toegankelijke ondersteuningsreglementering de voorkeur boven een subsidiëringbeleid.  Concreet stelt de Alliantie VU&ID dan ook voor:  -   Een beheerste en evenwichtige lastendruk op ondernemingswinsten en     inkomsten uit ondernemingsvermogen;.  -   Het fiscaal aantrekkelijker worden voor particulieren om te lenen     aan KMO’s;  -   Om de financiering van kleine ondernemingen te ondersteunen bestaat     er een Vlaams Waarborgfonds én een federaal Participatiefonds. Het     ondersteuningsbeleid is een deelstatelijke materie en dus moet het     Participatiefonds overgeheveld worden;  -   Een sterke vereenvoudiging van reglementen en structuren die zich     hiermee bezig houden;  -   Zowel bij sterke KMO’s als voor doorgroeiende bedrijven met een     hogere exportquote moet de overheid meehelpen om de weg te vinden     naar de uitvoer. Niet enkel financieel maar ook via     informatieverschaffing.  3. Terugdringen van overbodige regelgeving  Overbodige en/of gecompliceerde regels belemmeren de toetreding van nieuwe ondernemers alsmede de ontplooiingskansen van bestaande ondernemingen. Wat uiteraard slecht is voor de werkgelegenheid.  Concreet vraagt de Alliantie VU&ID:  -   De bestaande en nieuwe regelgeving systematisch te onderzoeken op     zijn belastende effecten teneinde de kwaliteit en de transparantie     ervan te bevorderen.;  -   De bestaande en nieuwe regelgeving systematisch te toetsen op zijn     mededingingsbeperkende karakter. Het mededingingsbeleid moet     drastisch versterkt worden;  -   De verdere uitwerking van één ondernemingsloket waar ondernemers     onmiddellijk terecht kunnen met al hun praktische vragen;  -   Een uniek identificatienummer voor alle bedrijven. Dezelfde     bedrijfsinformatie kan niet door twee verschillende     overheidsinstanties worden opgevraagd.  4. Bevordering van ondernemerschap  Het blijkt dat er naast de echte doorgroeiers, ook een groot aantal kleine bedrijven is dat wel het potentieel heeft voor vernieuwing en groei, maar niet tot handelen komt. Naast de imperfecte werking van de kennismarkt is het ontbreken van een strategische oriëntatie daaraan debet.  De Alliantie VU&ID stelt daarom:  -   Dat het beleid zich moet richten op een actieve verspreiding van     nieuwe, strategische kennis over precies die kennismarkt onder de     potentieel geïnteresseerden;  -   Bij de opleiding moet voldoende aandacht besteed worden aan het     oprichten en besturen van een eigen onderneming. Ook gemotiveerde     werkzoekenden moeten via praktijkervaring opgeleid worden naar het     zelfstandig ondernemerschap;  -   Extra aandacht is nodig voor herstarters. Net zoals misdadigers in     de middeleeuwen, worden ondernemers die failliet gaan vaak voor het     leven gebrandmerkt. Correcte herstarters zijn vaak succesvoller dan     mensen die beginnen met een ‘schone lei’. We willen met financiële     instellingen en Kamers voor Handel en Nijverheid aan tafel zitten om     na te gaan hoe herstarters met een faillissementsverleden concreet     kunnen geholpen worden  5. Inspelen op de kennismaatschappij  Innoverende ondernemingen zijn van cruciaal belang voor de ontwikkeling van de Vlaamse economie. Kennisproducten verschaffen ons immers een belangrijk voordeel op de wereldmarkt.  Innoverende ondernemingen zijn echter broos. Zo worden zij geconfronteerd met een relatief grote vermogensbehoefte, lopen meer en moeilijker overzienbare risico’s dan meer conventionele ondernemingen. Na investering in innovatieve projecten verloopt er vaak een lange periode voordat het rendement volgt. De innovator heeft dus nood aan durfkapitaal: kapitaal dat pas na verloop van tijd terugbetaald moet worden. Juist dit kapitaal is naar verhouding niet gemakkelijk te verkrijgen. Er werden recent initiatieven ontwikkeld die investeringen in durfkapitaal financieel ondersteunen. Deze mechanismen moeten in de volgende legislatuur kritisch geëvalueerd en gepromoot worden.  Naast de financiële ondersteuning is ook informatie-ondersteuning nodig. Financiers en ondernemers hebben het niet altijd gemakkelijk om de technologische en commerciële risico van kennisintensieve innovatieprojecten in te schatten. Het Vlaams ministerie van Economische Zaken moet daarbij steun verlenen aan een methodiek om verschillende technologieën onderling te waarderen. Dat moet alle betrokken partners meer zekerheid bieden over de organisatorische haalbaarheid van innovatieprojecten.  B. ONZE ECONOMIE WAAR MENSEN ZICH THUIS VOELEN  1. De ethische dimensie van economie  De Alliantie VU&ID is pleitbezorger van een charter “ethisch ondernemen” waarbij ondernemers erkend worden als creatieve kracht in de samenleving. Niet enkel in het tot stand brengen van economische en andere meerwaarden, maar als schepper van arbeid.  Het bedrijfsleven moet sociale, ethische en ecologische verantwoordelijkheid krijgen, de samenleving moet die opdracht ondersteunen. Tewerkstellen van laaggeschoolden, milieuvriendelijk ondernemen, interne overlegcultuur, intrinsieke motivatie van arbeid, het zijn stuk voor stuk ethische aspecten van het ondernemen die we niet alleen moeten leren ernstig nemen, maar ook leren belonen.  Meer in het bijzonder moet het produceren van zinvolle producten aangemoedigd worden, zoals “zero-emmission cars”, het bevorderen van alternatieve energie, het doorbreken van het monopolie van de grote electriciteitsmaatschappijen om te komen tot een eerlijker tarief ook ten gunste van ontwikkelingslanden.  Een ethische beoordeling van het economisch systeem moet aandacht schenken aan het lot van de allerarmsten.  Maar ook andere doelstellingen zoals eerbied voor het leefmilieu, culturele integratie, het respecteren van eigendomsrechten, het verhogen van de democratische besluitvorming en het verhogen van de materiële welvaart zijn belangrijk. Een verruimde kosten-baten analyse dringt zich dan ook op. Economische keuzes dienen niet enkel de materiële belangen te schragen, maar moeten ook in functie staan van die andere belangrijke uitgangspunten.  2. Vlaamse verankering  Het behoud van een voldoende aantal strategische beslissingscentra in Vlaanderen is voor de Alliantie VU&ID al langer een noodzaak. Het blijkt immers dat kennis sneller wordt toegepast indien de beslissers dicht bij de ideeën zitten. Vlaamse dochterondernemingen ondervinden wel eens moeilijkheden om hun buitenlandse hoofdkantoren te overtuigen dat zij een goed idee hebben voor een nieuwe technologie. Dit is niet bevorderlijk voor de economische groei. Ook het inperken van de mogelijkheid om zich op buitenlandse markten te begeven, komt de expansie van Vlaamse filialen soms niet ten goede. Tenslotte kan het verlies van strategische beslissingscentra ook betekenen dat economische renten die in gereguleerde markten zoals de electriciteitssectoren ontstaan, wegvloeien naar het buitenland.  Een Vlaamse verankeringsstrategie speelt in op deze marktonvolkomenheden. Hiertoe is van belang dat elke onderneming bestuurd wordt in het belang van alle aandeelhouders. Het Belgisch referentiekapitalisme, dat toeliet dat magnaten als Albert Frère met een minimum aan kapitaal een maximum aan beslissingsmacht konden verwerven, moet dan ook verdwijnen. In dit verband ontwaren we hoopvolle tekenen.  Lokale eigendom van de onderneming is gewenst, maar niet echt onontbeerlijk om deze Vlaamse verankering te realiseren. Immers, ook deze strategie vertrekt vaak al te zeer vanuit het referentiekapitalisme, waarbij niet zozeer het ondernemingsbelang, maar wel een groepsbelang verdedigd wordt. Bovendien is het practisch onmogelijk een lokale referentie-aandeelhouder te vinden die een meerderheidsbelang kan nemen in een groep als Tractebel-Electrabel. Investeerders willen nu eenmaal de vrijheid om hun beleggingen te spreiden over verschillende projecten om hun beleggingsrisico’s te verminderen. Meer beslissingsautonomie kan echter ook op een andere manier tot stand komen. Daarvoor is vooral nodig dat regels van deugdelijk bestuur veralgemeend ingang vinden in de Vlaamse ondernemingen. Daarmee bedoelen we dat een duidelijke taakverdeling moet bestaan tussen aandeelhouders, bestuurders en het operationele management. Ook de introductie van externe bestuurders in de raden van bestuur van onze ondernemingen kan het ondernemingsbelang bevorderen. De toegevoegde waarde van deze externe bestuurders bestaat er in dat zij de ondernemingsstrategie onbevooroordeeld kunnen beïnvloeden.  Deze structurele veranderingen lijken minder spectaculair dan de oprichting van een Vlaamse overheidsholding die met publieke middelen strategische participaties zou innemen. Ze zijn echter wel efficiënter, realistischer en bevorderen ook de interne democratie in de onderneming,  3. Werknemersparticipatie  Systemen van winstdeling binnen de ondernemingen ten gunste van de werknemers zijn niet alleen noodzakelijk, maar ook gewenst. De Alliantie VU&ID ziet hierin een mogelijkheid om de betrokkenheid van de werknemers met hun onderneming te vergroten. De druk op het management om open kaart te spelen en de werknemers goed voor te lichten over het wel en wee van de onderneming zal logischerwijze vergroten. Deze druk kan het democratiseringsproces in de onderneming ten goede komen.  Bovendien wordt het behoud van tewerkstelling bevorderd door een soepelere afstemming tussen het loonpeil en de productiviteit. Daar waar ondernemers zich anders in tijden van recessie genoodzaakt zien werknemers af te danken, zullen zij nu beroep kunnen doen op minder ingrijpende tijdelijke loonaanpassingen. Het bestaan van een substantiële vaste inkomenscomponent garandeert hierbij dat de loonverschillen niet te groot worden.  C. TWEE UITGESPROKEN VLAAMSE SECTOREN  1. Toerisme  In het dagelijks gevecht om meer werkgelegenheid kan toerisme in de brede betekenis van het woord een belangrijke rol spelen. Ook voor laaggeschoolden. Vlaanderen moet daarom de bestaande mogelijkheden beter benutten.  Voor de Alliantie VU&ID betekent dat onder meer:  -   In eigen land meer investeren in “alle-weer” voorzieningen, het     riviertoerisme en een goed uitgebouwd Kustactieplan;  -   Het uittekenen van een wetenschappelijk verantwoorde onderbouw van     het toeristisch beleid met onder meer het verzamelen van degelijk en     betrouwbaar cijfermateriaal;  -   Een sterke aanwezigheid van “Toerisme Vlaanderen” in Brussel;  -   Een aanpassing van de structuren van “Toerisme Vlaanderen”, onder     meer een betere samenstelling van de Raad van Bestuur;  -   Sterkere aanwezigheid in het buitenland. In Nederland en Duitsland     bijvoorbeeld moeten de daar nog bestaande oubollige Belgische     verkeersbureaus vervangen worden door dynamische Vlaamse     aanspreekpunten.  2. Visserij  Voor de Vlaamse visserij is het alarmpeil bereikt: onze visserijvloot telt nog maar 150 schepen die stelselmatig opgekocht worden door Nederlandse reders.  Om de leefbaarheid van de Vlaamse visserijsector te waarborgen, dringen zich volgens de Alliantie VU&ID een pakket maatregelen op:  -   overheveling van alle (Belgische) bevoegdheden inzake de visserij     naar het Vlaams gewest;  -   een quotabeleid en een quotabeheer;  -   het uittekenen van een sociaal statuut voor de visser;  -   economische ondersteuning van nieuwbouw, verbouwing,     beëindigingsprogramma’s en havens;  -   opleiding en bijscholing;  -   betere promotie visserijproducten;  -   stimuleren van samenwerkingsverbanden.  HOOFDSTUK V  EEN KWALITEITSVOLLE SAMENLEVING  Een absoluut democratisch parlement, een zo menselijk mogelijke economie, sterke gemeenten, een Vlaanderen dat zijn eigen weg kan gaan, het heeft allemaal niet veel te betekenen als de individuele burger zich niet goed voelt. Een samenleving is inderdaad maar echt menselijk als de individuele man of vrouw dat niet zo ervaart, dag in dag uit. En wie kan volhouden dat dit vandaag zo is, dat die man of vrouw zich inderdaad goed voelt in zijn of haar leefomgeving.  Dat is niet zo: tussen die man en die vrouw en de samenleving zijn de verhoudingen niet altijd wat ze zouden moeten zijn. Traditionele samenlevingsvormen worden in vraag gesteld, jongeren maar ook ouderen worden steeds weer voor nieuwe uitdagingen geplaatst zonder aangepaste of minstens voldoende opvang.  In dit vijfde en laatste hoofdstuk van haar verkiezingsprogramma wil de Alliantie VU&ID een waaier van ingrepen voorleggen die moeten helpen om van onze leefomgeving weer een kwaliteitsvolle samenleving te maken. Een samenleving waar buren weer buren kunnen zijn, wat ook hun huidskleur of afkomst is. Een samenleving waar ook spelregels worden afgesproken die dat samenleven weer zo menselijk mogelijk moeten maken. Regels zijn niet om mensen te beknotten, wel om mensen te verrijken. De Alliantie VU&ID is er zich wel van bewust dat dit geen gemakkelijke opgave is: de sterke individualisering, de maatschappelijke onverschilligheid, de krimpende solidariteit, de onverdraagzaamheid en gulzigheid, het maakt het constructief meewerken aan de opbouw van een waardevolle samenleving steeds minder gemakkelijk.  De Alliantie VU&ID is er van overtuigd iets te kunnen doen om ook die kloof te dichten. De Alliantie gaat er daarbij wel van uit dat de overheid op een niet paternalistische manier de basisvoorwaarden moet scheppen om jongeren en ouderen immateriële waarden zoals sociale betrokkenheid, verdraagzaamheid en solidariteit (opnieuw) te laten ontdekken en beleven. De Alliantie VU&ID gaat daarbij uit van opeenvolgende kringen in onze leefomgeving:  ze wil een waardevolle samenleving  voor alle mensen  die binnen hun leefomgeving  een zo waardevol mogelijk bestaan willen  voor zichzelf en voor allen rondom hem of haar.  §1. EEN “WAARDEVOLLE” SAMENLEVING  A. EEN VERDRAAGZAAM VLAANDEREN VOOR AL HAAR INWONERS  De Alliantie VU&ID wil naar morgen toe een nuchter beleid dat de mogelijke samenlevingsspanningen tussen allochtonen en autochtonen wegwerkt. Voor de Alliantie VU&ID is de leidraad daarbij inburgering, zelfs integratieplicht en niet assimilatie of uitsluiting. Het mekaar kunnen en willen ontmoeten is en blijft de hoofdbekommernis. Het beleid moet bovendien gericht zijn op de ganse groep en niet op delen van de groep.   Taal  Vanuit democratisch volksnationalistische gedrevenheid en vanuit de bekommernis voor de integrale democratie is kennis van de taal voor de Alliantie VU&ID een absolute noodzaak voor gelijke behandeling, gelijke toegang tot informatie, cultuur, gewoonten, verenigingsleven van de plaatselijke leefomgeving.  Een en ander veronderstelt meer Vlaamse middelen voor meer en nog beter taalonderwijs voor allochtonen, ook binnen Brussel.   Onderwijs  Taallessen aanbieden is natuurlijk maar een onderdeel van het te voeren beleid: alle onderwijsnetten moeten op alle niveaus ook gelijke inspanningen leveren naar allochtonen toe. Schoolopbouwwerkers kunnen worden ingezet om migrantenkinderen richting voortgezet en zo mogelijk ook hoger onderwijs te begeleiden, om de ouders van migrantenkinderen te overtuigen van de noodzaak van die stap.  DREMPELVREES  Op alle vlakken moeten inspanningen worden gedaan om de maatschappelijke drempelvrees bij allochtonen weg te werken. Sport-, cultuur- en andere infrastructuur zowel als de welzijns- en gezondheidssector moeten een voortdurend open deurbeleid volgen mits bewaking natuurlijk van de taalhomogeniteit van de instelling. Ook de mediasector moet er voor zorgen dat de allochtonen-gemeenschappen zichtbaar aanwezig zijn in de media.  Om het instappen in onze cultuurgemeenschap te vergemakkelijken, moet er een netwerk van lokale en regionale onthaal- en integratiecentra komen met een samengevoegd aanbod van juridische begeleiding, vertaler-tolkdiensten, psycho-medische bijstand enz.   Arbeidsmarkt  Ook op de arbeidsmarkt moet de vicieuze cirkel worden doorbroken dat allochtonen blijven steken in de laagstbetaalde jobs. In welomschreven gevallen zoals politie, gemeentelijke loketdiensten, post, openbaar vervoer, enz. en in goed afgebakende territoriale entiteiten zoals bij grote concentraties van migrantengemeenschappen moet gericht en selectief gestreefd worden naar het in dienst nemen van allochtonen.   Huisvesting  Correcte huisvesting betekent eerst en vooral het voorkomen en het wegwerken van gettovorming. Dat veronderstelt investeren in vernieuwing van verloederde wijken, streng toezicht op het naleven van zowel huurders- als eigenaarsverplichtingen, afspraken tussen overheid en huisvestingsmaatschappijen om bewoning door allochtonen en kansarmen mogelijk te maken en evenwichtig te spreiden.   Inburgeringstraject  Een onthaalbeleid met inburgeringstraject is noodzakelijk. Die inburgering moet er op gericht zijn de nieuwkomer het nodige mee te geven om zelfstandig aan het plaatselijke maatschappelijk leven te kunnen deelnemen. Inburgering is een eerste stap naar integratie. Het stelt de nieuwkomer in staat aansluiting te krijgen met educatie en met de arbeidsmarkt. Het leren van het Nederlands en het verwerven van eerste inzichten in de maatschappelijke organisatie, de wetgeving en de plaatselijke gewoontes zijn onontbeerlijk om dit tot een goed einde te brengen.  Dit veronderstelt dat de kleinste kring in onze samenleving, de wijk of de buurt het grootste werk op zich neemt. Daar wordt immers "samengeleefd", daar wordt gewerkt aan wederzijdse hulp van deur tot deur, daar is de buurtwinkel waar mensen mekaar ontmoeten. Zelforganisatie kan bij dat alles een belangrijke rol spelen. De tweede kleinste kring is de gemeente: alle gemeentelijke diensten moeten zorgen voor een klantgerichte opvang van zowel allochtonen als kansarmen. Om een en ander kans op slagen te geven, kan hierbij geen sprake zijn van een vrijblijvend aanbod. De Alliantie VU&ID wil dat iedere gemeente inburgeringscontracten afsluit met elke nieuwkomer. De gemeente engageert zich om een aanbod van diensten en voorzieningen aan te reiken om de integratie bevorderen: de nieuwe Vlaming engageert zich hiervan gebruik te maken en dus de taal te leren.  Het spreekt vanzelf dat het verlenen van stemrecht binnen bepaalde afspraken, de interesse van allochtonen voor hun nieuwe leefomgeving alleen maar kan aanwakkeren. Dit kan ook de weg zijn om migranten te betrekken in de bepaling en de uitwerking van het beleid.  Voor de Alliantie VU&ID is essentieel dat ALLE mensen als fundamenteel gelijkwaardig worden erkend, wat in het dagelijks leven zeker niet altijd het geval is. Daarom moet elke nieuwe regelgeving voorafgaandelijk worden getoetst aan dit beginsel van menselijke gelijkwaardigheid. Een daadwerkelijk niet-discriminatiebeleid moet alle bestaande hindernissen opsporen en de mogelijke invoering van andere voorkomen. Daarover moet aan de samenleving regelmatig bericht worden, een niet-discriminatie-rapportering wordt daarom de algemene regel.   Elkaar ontmoeten  Allochtonen willen zich thuis voelen in onze Vlaamse samenleving, maar dan moet die gemeenschap zich ook laten inkleuren door die allochtonen. Wederzijds onbegrip en verkeerde beeldvorming kunnen maar uit de weg geruimd worden als allochtonen en autochtonen mekaar vinden op basis van wederzijds aanvaarden. Deze ontmoeting veronderstelt dat de zelforganisatie van de allochtonengemeenschap ten volle kan spelen. Ook het verlenen van stemrecht aan hen die langer dan vijf jaar op ons grondgebied verblijven, geeft hen die interesse hebben voor onze Vlaamse maatschappij de kans om zich hier thuis te voelen. We moeten hen ook betrekken in de bepaling en uitwerking van het beleid. Dat veronderstelt dat ze daartoe op alle niveaus de mogelijkheden krijgen.  B. VERDRAAGZAAM BETEKENT “NIET” –VERZUILD.  MAATSCHAPPELIJK MIDDENVELD  De Alliantie VU&ID erkent volmondig het belang van het maatschappelijk middenveld. Het verenigingsleven in al zijn kleurrijke verscheidenheid is een verrijking voor de democratie en is een mogelijke schakel tussen de burger en het bestuur. Via deze verenigingen zetten duizenden vrijwilligers zich dagelijks in voor een betere samenleving: zij moeten van de politiek de erkenning krijgen die ze verdienen. Ze hebben soms een uitvoerende, soms een adviserende of een signaalfunctie naar het bestuur toe.   Niet verzuild  Voor de Alliantie VU&ID is elke vorm van maatschappelijke verzuiling een element van verstarring in de samenleving. De opdeling van alle aspecten van het gemeenschapsleven in drie grote 19de eeuwse denkstromen weerspiegelt langs geen kanten de maatschappelijke realiteit bij het begin van de 21ste eeuw. De grote christelijke, socialistische en liberale zuil zijn dermate verweven met de gelijknamige politieke partijen en zijn zodanig geïnstitutionaliseerd dat hierdoor hun ware opdrachten overschaduwd worden en dat zij levensnoodzakelijke aanpassingen aan onze samenleving tegenhouden.  De Alliantie VU&ID wil daarom  -   Ongebonden aan politiek doen in functie van het algemeen belang;  -   Opkomen voor zowel de economisch zwakkeren als voor bedrijven zonder     gebonden te zijn aan één of andere machtsgroep;  -   Dat werknemers die geen lid zijn van de traditionele vakbonden toch     kunnen opkomen bij sociale verkiezingen;  -   IJveren voor een Mest Actie Plan zonder gemuilkorfd te worden door     de Boerenbond en de Agro-industrie;  -   Dat alle democratische partijen in het parlement de toekomst van     zowel de sociale zekerheid in het algemeen als haar instellingen in     het bijzonder mogen uittekenen en veiligstellen;  -   Niet dat er kunstmatige muren worden opgetrokken in het sociaal en     cultureel leven: cultuur is er niet om aan klantenwerving te gaan     doen voor corporatistische politieke partijen of andere     machtsgroepen;  -   Een doorleefd pluralisme in de Vlaamse samenleving waar actieve     mensen over de ideologische breuklijnen heen mekaar kunnen vinden.  §2. VOOR ALLE MENSEN  1.         A. De jongeren       Kinderen  De Alliantie VU&ID is gelukkig met de groeiende belangstelling voor het kind in onze samenleving. Het ondertekenen van het internationaal “Verdrag van de Rechten van het Kind” is niet voldoende: de inhoud van het verdrag moet ook in beleidsdaden omgezet worden.  De Alliantie VU&ID is daarbij pleitbezorger van:  -   Kindereffect-rapportering bij alle beleidsbeslissingen die invloed     kunnen hebben op de omgeving van kinderen;  -   Het cultiveren van inspraak van kinderen in diverse domeinen van het     maatschappelijk leven gaande van het gezin tot de politiek;  -   Daadwerkelijke ondersteuning van het Kinderrechten-commissariaat en     dus ook meer middelen;  -   Extra zorg en dus meer middelen voor de bijzondere jeugdzorg;  -   Het verder uitdiepen van alle maatschappelijke tekorten die naar     boven kwamen bij het uitdiepen van de zaak Dutroux.      1.             Jongeren in het algemeen  De Alliantie VU&ID is niet blind voor de vaststelling dat het samenleven van jongeren en ouderen niet altijd probleemloos verloopt. Jongeren hebben nu eenmaal hun eigen interesses, hun manier van vrije tijd besteden, andere gevoeligheden. Jongeren hebben dan weer het soms nare gevoelen dat de samenleving hen al te zeer bekijkt vanuit het eigen belang voor later… De toekomst van jongeren wordt soms overbenadrukt ten nadele van “het jong zijn”. Recht op vrije tijd, op een eigen identiteit en cultuur, een zelfstandige mening en eigen opvattingen, het is voor de jongeren allemaal even belangrijk als schoolresultaten en de latere beroepsloopbaan.  De Alliantie VU&ID wil mogelijke samenlevingsproblemen aanpakken. Alleen kan er geen sprake zijn van alleen maar maatregelen die worden “opgelegd”. Bovendien mogen eventuele ingrepen jongeren niet het gevoelen geven dat hun eigenheid, de eigentijdse jeugdcultuur onvoldoende in acht genomen wordt.  JEUGDWERK (-BELEID)  Jeugdwerk moet meer zijn dan een “bezigheid”: begrippen als engagement, kritische kijk, procesgericht en emancipatorisch moeten integendeel voorop staan bij het uittekenen van dat jeugdwerkbeleid. Dat veronderstelt het invullen van dat jeugdwerkbeleid in samenspraak tussen de overheid en de jongeren.  De Alliantie VU&ID dringt aan op een spoedige en grondige evaluatie van de verschillende jeugdwerkdecreten die tot vandaag door de Vlaamse Gemeenschap werden uitgevaardigd en dat in al hun aspecten. Al te zeer valt immers op dat die regelgeving voor gevolg heeft dat bepaalde jeugdwerkinitiatieven tussen de mazen van het net vallen omdat zij om een of andere reden geen plaats vinden binnen een van de hokjes van die Vlaamse regelgeving. Dat is bijvoorbeeld het geval met lokale zelforganisatie voor jonge allochtonen.   Een jongeren-vriendelijk beleid  Omdat zij geen stemrecht hebben kunnen jongeren beneden de 18 jaar zich maatschappelijk niet laten horen, zij kunnen geen drukking uitoefenen op politici. Toch hebben zij op veel beleidstermijnen een eigen opvatting met eigen gevoeligheden en belangen.  De samenleving kan niet blijven doen alsof zij niet ziet dat jongeren steeds meer present zijn in de samenleving: ze kunnen eigen bankrekeningen openen, sluiten GSM-contracten af, tekenen een arbeidscontract voor hun vakantiejob, enz… en tezelfdertijd blijven weigeren om die jongeren ook politiek-maatschappelijk te laten meespelen.  Van de Vlaamse overheid wordt uitdrukkelijk verwacht dat zij de adviezen van de Jeugdraad van de Vlaamse Gemeenschap ernstig neemt en dus afdoende antwoordt op die adviezen.  Op diverse terreinen van de samenleving kan werk gemaakt worden van de “jongereneffecten-rapportering”. Daarbij wordt gedacht aan dienstregelingen bij het openbaar vervoer, milieu of politiereglementen.  B. HET GEZIN  Jongeren groeien op in gezinnen. Als gezinnen het goed hebben dan stelt de buurt het goed en wanneer de buurt het goed heeft, dan gaat het meestal ook goed met de samenleving. Gelukkige gezinnen zijn een voorwaarde voor kinderen om evenwichtig op te groeien.  Het gezinsbeleid is daarom voor de Alliantie VU&ID een absolute prioriteit: de Vlaamse overheid die bevoegd is voor het gezinsbeleid moet al het mogelijke doen om een gezins- en kindvriendelijk beleid te voeren. Dat veronderstelt evenwel ingrijpen op verschillende vlakken en dat kan niet zonder een nieuwe staatshervorming waarbij alle aspecten van het gezinsbeleid moeten worden overgeheveld van het federale naar het Vlaamse vlak.  Een constructief gezinsbeleid moet wel rekening houden met de niet meer te ontkennen kenmerken van het gezin van vandaag:  -   Gezinnen zijn meestal klein;  -   En niet altijd meer voor de eeuwigheid;  -   Teveel kinderen groeien op in kansarme gezinnen;  -   Vader en moeder hebben meestal elk hun job;  -   En tussendoor kijken we op veel nieuwe samenlevingsvormen.      1.             Een modern gezinsbeleid  Een modern gezinsbeleid kunnen voeren veronderstelt ook de beschikking hebben over dat deel van de sociale zekerheid dat de kinderbijslagen omvat.  DIENSTEN EN DIENSTVERLENING.  Een modern gezinsbeleid veronderstelt niet alleen financiële tegemoetkomingen, de overheid moet ook actief zijn in het verlenen van of het vergemakkelijken van het verlenen van diensten.  Concreet betekent dat onder meer:  -   Ondersteuning van gezinnen in relationele en materiële problemen met     onder meer de ondersteuning van zorg- en opvoedingsarbeid en extra     aandacht voor pleeggezinnen en gezinnen met kinderen met een     handicap;  -   Daadwerkelijke belangstelling voor kinderen in wisselende     gezinssituaties;  -   Gezins- en opvoedingsondersteuning voor kansarme gezinnen en     gezinnen in moeilijkheden;  -   Aandacht voor niet-traditionele leefvormen door onder meer het     wegwerken van discriminaties tussen gehuwden en samenwonenden;  -   Kinderrechten en rechten van vrouwen zijn essentiële mensenrechten.  Algemene normeringen zoals inzake milieu en veiligheid moeten worden opgesteld in functie van de zwaksten in de samenleving, wat onder meer kindereffectenrapportering veronderstelt. Voorts moet men werk maken van maatregelen tegen mishandeling van kinderen en vrouwen binnen de gezinssituatie.  C. OUDERENBELEID  “Ouderen” vormen vandaag een bijzonder uiteenlopende groep: voor sommigen is men al een oudere aan 50 of iets later als men met brugpensioen gaat of gestuurd wordt. Voorts is er het verschil tussen arme en rijke ouderen, tussen mensen met een al dan niet volledige beroepsloopbaan en anderen, tussen ouderen met of zonder partner. Het lijkt dus vrij moeilijk om te spreken van “het” ouderenbeleid. In ieder geval moet elke senior zich ten volle kunnen ontplooien tot volwaardig burger en vrij mens en dat betekent dat hij of zij moet kunnen deelnemen aan de maatschappelijke besluitvorming en de democratische controle op die besluitvorming. Zeker voor ouderen is de eerste leefkring, die van de gemeente meestal de belangrijkste. Daarom moeten de gemeentelijke ouderen-adviesraden ten volle hun rol kunnen spelen en dus gehoord worden.  En toch: er is de tijdbom van de vergrijzing, er is het onbetwistbaar feit dat ouderen over meer dan helft van de spaartegoeden beschikken maar ook het vaakst en het meest machteloos zijn. Niet ten onrechte is dit verkiezingsjaar ook het VN-Jaar van de Ouderen.  De Alliantie VU&ID stelt voor de ouderen vier grote uitdagingen voorop:  Een leeftijdsbewust personeelsbeleid: een personeelsbeleid dat oog heeft voor zowel de mogelijkheden inzake kennis, ervaring en loyaliteit van de ouderen als voor de mogelijke beperkingen. Mogelijke hefbomen voor een leeftijdsbewust personeelsbeleid zijn de systematische bijscholing gedurende de ganse loopbaan en het scheppen van mogelijkheden tot het geleidelijk aan uitstappen. Leeftijdsdiscriminatie is even verwerpelijk als elke andere vorm van discriminatie en moet dus wettelijk worden weggewerkt.  Ouderen die niet meer kunnen werken, hebben recht op een behoorlijk pensioen. Over dat pensioenbeleid, kan men meer lezen in het vorige hoofdstuk.  De belangrijkste zorgverstrekkers in onze samenleving zijn de jong-bejaarden en dan vooral de vrouwen die vaak de zorg hebben voor kleinkinderen en/of bejaarde ouders. De draagkracht van deze centrale verzorger heeft ondersteuning nodig. Gezien de groeiende belangrijke inbreng van de mantelzorg, moet dringend werk gemaakt worden van een behoorlijk fiscaal en sociaal statuut voor de mantelzorg. De Vlaamse zorgverzekering komt er aan, de mantelzorg kan daarbij een belangrijke rol spelen en dus mag de uitwerking van een correct sociaal en financieel statuut van de mantelzorger niet langer uitgesteld worden.  Zorgbehoevende bejaarden hebben recht op een maximale zelfstandigheid en moeten dus zolang mogelijk kunnen blijven wonen in hun vertrouwde leefomgeving. Dat vraagt een goed uitgebouwde thuiszorg die moet aansluiten op andere vormen van zorg zoals de mantelzorg en de tussenopvang. Voorts moet werk gemaakt worden van de uitbouw van een net van dag- en nachtcentra voor kortverblijven en van betaalbare serviceflats.  D. PERSONEN MET EEN HANDICAP  Een pleidooi voor een kwaliteitsvolle samenleving kan pas als men alle groepen binnen die samenleving daarbij wil betrekken, dus ook personen met een handicap. Het gaat overigens om een sterk groeiende groep omdat ouderen vaak af te rekenen krijgen met handicaps, zoals gezichtsverlies, gehoorstoornissen, moeilijke mobiliteit enz. De Alliantie VU&ID doet in dit verband een oproep:  “De overheid moet alle inwoners een waardig bestaan waarborgen en daarvoor de nodige goederen, diensten en middelen toebedelen in de vorm van collectieve voorzieningen en infrastructuur, huisvesting, gezondheidszorgen, onderwijs, inkomen, sociale zekerheid, een gezond leefmilieu, culturele en maatschappelijke ontplooiing. De individuen dienen op grond van hun bekwaamheid eveneens een inbreng te leveren bij de realisatie en het functioneren van deze voorzieningen.”  Deze al wat minder jonge oproep (Volksuniecongres 1993) is vandaag zeker niet ingevuld, of maar zeer oppervlakkig. Noden worden immers vooral beantwoord door het ad hoc toekennen van een nieuwe subsidie, het ad hoc in het leven roepen van een nieuwe instelling, nieuwe maatregelen met betrekking tot een bepaald domein. Hier en daar ontbreekt zelfs de meest elementaire regelgeving, mensen met een handicap worden maar zelden betrokken bij het uittekenen van het beleid.  De Alliantie VU&ID tekent voor een centrale, individuele en persoonsgebonden aanpak:  Dat betekent vooreerst een algemene mentaliteitsverandering ten aanzien van personen met een handicap. Van hem of haar wordt vaak ten onrechte minder verwacht omdat men hem of haar onvoldoende kent, terwijl het hebben van een handicap situatiegebonden is. Wie doof is, kan men moeilijk inschakelen in een telefooncentrale, maar kan wellicht zeer goed studiewerk verrichten.  Op Europees vlak is gebarentaal erkend als voorkeurstaal voor dove mensen. De Alliantie VU&ID wil dat ook ons land de gebarentaal erkent als een volwaardige minderheidstaal. Langs die weg kunnen voldoende middelen voor de wetenschappelijke studie en de ondersteuning van de gebarentaal worden ingezet.  Essentieel in een goed beleid ten gunste van mensen met een handicap is een kwaliteitsvol en toegankelijk openbaar vervoer voor iedereen, dus ook voor mensen met verminderde mobiliteit. Daarnaast moet een individueel aangepast en altijd beschikbaar vervoersaanbod worden uitgebouwd, afgestemd op mensen met een zware handicap.  Het stelsel van tegemoetkomingen aan personen met een handicap kan en moet veel doorzichtiger zodat ook daar de toegankelijkheid wordt aangescherpt. De mogelijkheid van het persoonlijk zogenoemde assistentiebudget moet ernstig genomen worden.  De Alliantie VU&ID staat voor een verruiming van het begrip “handicap”. Te vaak kijkt men enkel naar stoornissen op een wel bepaald moment zonder rekening te houden met de gevolgen daarvan op het vlak van de sociale integratie.  E. MENSEN MET HOMO- OF BISEKSUELE GEAARDHEID.  De Alliantie VU&ID wil elke discriminatie wegwerken, dus ook discriminatie op grond van seksuele geaardheid. Homo- en biseksuelen hebben principieel dezelfde rechten als andere burgers in de samenleving. Dat het voor hen vandaag niet altijd mogelijk is deze rechten uit te oefenen is een betreurenswaardig feit. Dat er nog steeds gediscrimineerd wordt omwille van seksuele geaardheid is een schande.  De Alliantie VU&ID wil  -   Een sluitende wetgeving tegen elke vorm van discriminatie van     samenwonende hetero’s, homo’s en lesbiennes;  -   Dat de wetgeving op het samenlevingscontract voor heteroseksuele     koppels ook voor homoseksuele koppels wordt opengesteld, waarbij dit     contract het burgerlijk huwelijk dicht benadert;  -   Dat op termijn de fiscale discriminatie tussen gehuwden en     samenwonenden wordt weggewerkt;  -   Dat de wetgeving wordt aangepast aan de maatschappelijk realiteit,     ook inzake erfenisrecht, sociale zekerheid, verblijfsrecht voor een     buitenlandse partner;  -   In het parlement haar positieve steun verlenen aan elk voorstel dat     discriminaties op grond van seksuele geaardheid wil tegengaan.  §3. BINNEN HUN LEEFOMGEVING …  Een kwaliteitsvolle samenleving voor alle mannen en vrouwen binnen die leefomgeving kan niet alleen een zaak zijn van democratie, van goed bestuur, individuele rechten en sociale mogelijkheden. Er moet ook voldoende ruimte zijn voor elke mens binnen die samenleving om ten volle gebruik te kunnen maken van de mogelijkheden van die leefomgeving. Om zich te kunnen verplaatsen in een gezonde leefomgeving… De grote meerderheid van de Vlamingen woont binnen een verstedelijkte omgeving, die niet altijd uitblinkt door haar leefbaarheid. Ook op dat vlak wil de Alliantie VU&ID een en ander realiseren om de afstand tussen de burger en de samenleving zoveel mogelijk te overbruggen.  A. HET VERMENSELIJKEN VAN ONZE STEDEN   Economisch  Het beleid mag zich niet enkel beperken tot de zogenoemde zachte sector, zoals nu vaak het geval is. Dat is een al te defensieve opstelling. Een offensieve strategie is nodig om ook binnen de stadsmuren welvaart maar ook en vooral werk tot stand te brengen. De Alliantie VU&ID is bovendien pleitbezorger van het wegwerken van een al te strenge scheiding tussen de verschillende functies van “de” stad. Men moet de woon- en werkfunctie van de stad versterken.   Sociaal  De dubbele functie van de zogenoemde SIF-fondsen (Sociale Investeringsfondsen) moet steeds voor ogen gehouden worden: de leef- en omgevingskwaliteit van achtergestelde buurten verbeteren en de versterking van het plaatselijke beleid inzake bestrijding van de kansarmoede en bevordering van het welzijn. Wat dat laatste betreft vraagt de Alliantie VU&ID dat de Vlaamse overheid de geïntegreerde wijkwerking zou ondersteunen door een kader te scheppen dat aanzet tot samenwerking tussen de verschillende groepen die bij de buurt- en basiswerking betrokken zijn. Dit veronderstelt een uitbreiding van de Vlaamse decreten inzake maatschappelijk opbouwwerk en integratiewerk naar zwakke partners binnen het basiswerk, zeg maar het buurtwerk en de jeugdsector. Ook de gelijkschakeling van statuten en bezoldigingen van basiswerkers is noodzakelijk.   Wonen  De Alliantie VU&ID wil wonen in de stad opnieuw aantrekkelijk maken. Belangrijk daarbij is het organiseren van een “sociale mix” in de wijken, ouderen en jongeren, grote inkomens en minder welstellende Vlamingen en allochtonen.  Wonen in steden moet fiscaal aantrekkelijk gemaakt worden door lagere fiscaliteit voor registratierechten, kadastraal inkomen of aftrekbaarheid van personenbelasting.  De Alliantie VU&ID wil een daadwerkelijk investeringsprogramma ter verbetering van de woningen in de steden. Men moet zowel de sociale huisvestingsmaatschappijen als de privé-immobiliënmaatschappijen daarbij betrekken.  Om de kwaliteit van de huisvesting te verhogen wil de Alliantie VU&ID een veralgemeende belasting op verkrotting en leegstand.  Andere noodzakelijke maatregelen zijn:  -   de invoering van het sociaal beheersrecht;  -   premies voor renovatie van woningen;  -   het toekennen van huurtoelagen om het betrekken van een     kwaliteitsvolle woning te bevorderen;  -   een sterke aanpak van de verslechterde woonkwaliteit van oudere     woningen;  -   het aantrekkelijker maker van het gebruik van bejaardenflats of     –woningen.  De Alliantie VU&ID pleit voor het opdrijven van sociale huisvestingsprojecten in de steden, ingebed in een ruimer wijk- of buurtontwikkelingsproject. Samenwerking met private promotoren kan uitmonden in een mengeling van zowel huur- en koopwoningen als gewone en sociale woningen.  Het soms stelselmatig innemen van woonruimte door kantoren moet systematisch worden ingedijkt en desnoods gesanctioneerd. Tevens moet men het wonen boven winkelruimtes aanmoedigen.  De Alliantie VU&ID is pleitbezorger van het stimuleren van energiezuinig en milieubewust bouwen door het toekennen van extra premies.  Om sociale uitsluiting in de huisvesting tegen te gaan, wil de Alliantie VU&ID het selectief verhogen van de inkomensgrenzen voor het bekomen van een sociale woning doorvoeren en het opzetten van kleinschalige en lokale pilootprojecten stimuleren. Wonen in de stad moet opnieuw betaalbaar worden. Daarbij speelt uiteraard een groter aanbod van sociale woningen. Het ondersteunen van sociale verhuurkantoren kan een bijkomende stimulans zijn.   B. Mobiliteit op mensenmaat  Om een waarde-volle samenleving mogelijk te maken is beweging over en weer en naar mekaar toe onvermijdelijk. Om de economie draaiende te houden moet heel wat vlot kunnen bewegen. Kortom, mobiliteit is een levensnoodzakelijk gegeven in de uitbouw van een waardevolle samenleving. Met die mobiliteit loopt het vandaag mis. Dat hoeft geen verdere uitleg.  De Alliantie VU&ID staat voor een mobiliteitsbeleid “op mensenmaat”. En dat op basis van de belangrijkste motieven om zich te verplaatsen: mobiliteit naar het werk en naar school, mobiliteit in functie van dienstverlening, vrijetijdsbesteding en goederentransport, mobiliteit gericht op winkelen en alle andere vormen van vrijetijdsbesteding.  Dat beleid moet rond zes grote aandachtspunten draaien:   Openbaar vervoer  Een mogelijk ontradingsbeleid ten koste van de eigen wagen kan alleen maar als tezelfdertijd een drastische inhaalbeweging wordt doorgevoerd voor het openbaar vervoer.  In dat verband staat de Alliantie VU&ID voor:  -   Het organiseren van het rekeningrijden, terwijl de automobilist een     afdoend en efficiënt alternatief wordt aangeboden. Voor de     grootsteden Brussel en Antwerpen betekent dat de uitbouw van     voorstedelijke openbare vervoersnetwerken;  -   Decretale verankering van de mobiliteitsconvenanten en een     verdubbelen van het exploitatiebudget van De Lijn en dat in een     tijdspanne van 5 jaar;  -   De stapsgewijze regionalisering van de NMBS met als eerste etappe de     toepassing van de Europese richtlijn betreffende de scheiding van     infrastructuur en exploitatie. In ieder geval wordt de raad van     bestuur van de NMBS opgesplitst in een Vlaamse en Waalse Raad. In     een tweede etappe wordt de exploitatiebevoegdheid van de NMBS     overgeheveld naar de regionale vervoersmaatschappij;  -   Kostendrukkende en organisatorische maatregelen ten gunste van de     taxi als vervoermiddel;  -   Optimalisering van de diverse mogelijkheden inzake individueel     aangepast vervoer.      1.             Infrastructuur  De mobiliteitsgroei brengt een aantal vervoerstakken zoals het wegtransport stilaan maar zeker op de grens van hun mogelijkheden. De bereikbaarheid én de welvaart vrijwaren betekent dan ook meer inspanningen vanwege de overheid ten gunste van de mobiliteit. Een inhaalbeweging is onvermijdelijk als men tenminste wil voorkomen dat de basisinfrastructuur verkommert. De Alliantie VU&ID vraagt:  -   Dat de overheid jaarlijks 1,5 procent van het BBP investeert in     vervoersinfrastructuur gaande van de onderhoudswerken tot de aanleg     van nieuwe schakels. Investeringen mogen evenwel geen bijkomend     verkeer genereren, ze moeten integendeel eerst en vooral gericht     zijn op het verhogen van de verkeersveiligheid;  -   Omdat een toenemende financieringsbehoefte niet kan zonder     beleidswijziging, in een eerste periode werk te maken van een     inhaaloperatie voor de financiering van het achterstallig onderhoud     van de Vlaamse wegen; in een tweede periode moet de overheveling van     federale middelen naar het Vlaamse Gewest bijdragen tot een     gevoelige verhoging van de investeringsfondsen;  -   Dat bij elke investering in verkeer een mobiliteits-effectenrapport     wordt opgesteld;  -   Speciale aandacht voor kust- en binnenvaart omdat deze     transportvormen mogelijkheden bieden die andere     transportmogelijkheden niet of onvoldoende hebben. Het creëren van     overslagplaatsen moet “intermodaal transport” in de hand werken.      1.             Veiligheid  Door vaak vrij eenvoudige ingrepen, bijvoorbeeld de aanleg van een rotonde, kunnen jaarlijks vele levens gered worden. Niet zelden wordt al te lang gewacht of kan men zich verschuilen achter het argument “geen geld’”. Verkeersveiligheid moet een prioriteit worden voor elk beleid.  Dit veronderstelt onder meer:  -   Weloverwogen ingrepen op het vlak van de infrastructuur;  -   Verkeersafremmende maatregelen moeten overtollig verkeer uit de     dorpskernen weren;  -   Drukke invalswegen moeten aangepaste verkeerssluizen krijgen,     woonerven en dorpskernen moeten autoluw gemaakt worden;  -   De uitbouw van een goed uitgeruste fiets- en     voetgangersinfrastructuur met extra aandacht voor oversteekplaatsen.     Het gebruik van de fiets moet aangemoedigd worden door bijv. de     uitbouw van veilige fietsstallingen en het invoeren van     fietsvergoedingen voor het woon-werkverkeer;  -   Onderlinge afstelling van kruispuntsignalisatie, de groene golf op     ringlanen, het zijn allemaal mogelijkheden om de verkeerssnelheid te     reguleren en de doorstroming te vergemakkelijken;  -   De dringende invoering van het puntenrijbewijs;  -   Het plaatsen van onbemande camera’s op de 100 meest gevaarlijk     verkeerspunten van Vlaanderen;  -   Dat de boetes uitgeschreven op hun grondgebied rechtstreeks worden     geïnd door de gemeenten;  -   Dat het vrachtverkeer een belangrijke rol speelt in dit veiligheids-     en vooral preventiebeleid. Met zogenaamde veiligheidscharters, naar     Vlaams-Brabants model kunnen bedrijfsdirecties en vrachtvervoerders     zich ertoe verbinden inspanningen te doen inzake verkeersveiligheid;  -   Dat verkeersagressie en roekeloos rijgedrag in alle omstandigheden     streng aangepakt moeten worden. De bestraffing van overtreders moet     streng zijn, maar sociaal verantwoord. Vanaf een bepaalde graag van     ernst van de overtreding wordt de geldboete systematisch vervangen     of/en aangevuld met een tastbare intrekking van het rijbewijs.      1.             Onderwijs  De Alliantie VU&ID pleit voor het opnemen van verkeersopvoeding in de eindtermen. De integratie van de theoretische rijbewijsopleiding in het secundair onderwijs sluit daarbij aan.   De gebruiker betaalt  Zowel het individuele als het collectieve recht op basismobiliteit is onvervreemdbaar. De overheid moet er wel voor zorgen dat de kosten van de mobiliteit niet worden afgewenteld op de gemeenschap in het algemeen en op diegenen die zich mobiliteitsbewust gedragen. In dat verband vraagt de Alliantie VU&ID:  -   Een variabilisatie van de autokosten zodanig georganiseerd dat de     automobilist zijn voertuig minder vaak en vooral zuiniger gaat     gebruiken;  -   Het duurder maken van parkeren samen met een streng     handhavingsbeleid wat onder meer betekent het streng beboeten van     wild parkeren;  -   Het vervangen van de gratis parkeerplaats op het werk door een     equivalent geldelijke subsidie;  -   Een herziening van het fiscaal regime voor bedrijfswagens;  -   De aftrek voor het woon-werkverkeer met de wagen verminderen van 6     tot 4 frank en het volledig aftrekbaar maken van abonnementen voor     het openbaar vervoer;  -   Het samenbrengen van alle actoren in de sector van het     goederenverkeer op de weg om op korte termijn ingrepen voor te     bereiden die de verkeersveiligheid ook in die sector kunnen     bevorderen.      1.             Bestuurlijke coördinatie  De bevoegdheden inzake mobiliteit zijn verspreid over verschillende institutionele niveaus vanaf de gemeente tot en met Europa. Het gebrek aan eenduidigheid in de bevoegdheden dat zich vroeger al manifesteerde, werd ook in de opeenvolgende staatshervormingen niet weggewerkt.  De Alliantie VU&ID is daarom voorstander van een nieuwe bestuurlijke aanpak:  -   Basismobiliteit is een persoonlijk recht en dat beginsel moet een     bestuurskundige vertaling krijgen; dat betekent onder meer het     scheppen van inspraakmogelijkheden op alle niveaus;  -   De overheid moet een belangrijke actor blijven op het vlak van de     infrastructuur; het mobiliteitsbeleid moet er op gericht zijn de     andere actoren te responsabiliseren en te betrekken bij het beleid     als actieve partners.  Dat veronderstelt wel een grondige aanpassing van de staatkundige bestuursstructuur. Institutionele hervormingen zijn dringend nodig om de verticale beleidsorganisatie te vereenvoudigen en een begin te maken van een horizontale integratie. Daarom wil de Alliantie VU&ID dat men ook inzake mobiliteit komt tot homogene bevoegdheidspaketten, waardoor het mobiliteitsbeleid in handen komt van de gewesten. Dat geldt onder meer voor de NMBS, fiscale, juridische en politionele bevoegdheden en de verkeersreglementering.   C. Ruimtelijke ordening  Zich als individueel burger kunnen ontwikkelen, veronderstelt niet alleen een waaier van mogelijkheden, het vraagt ook een leefomgeving waarin op alle belangrijke punten van het dagelijks leven het nodige gedaan wordt om het leven in die gemeenschap “waarde-vol” te maken. Het gaat daarbij niet alleen om cultuur, onderwijs en andere immateriële waarden, het gaat ook om het tastbare in die leefomgeving, de ruimtelijke ordening en natuurlijk ook de zorg voor het milieu in het algemeen.  Het nieuwe Vlaams Parlement moet het nieuwste decreet op de ruimtelijke planning snel verder afwerken. En waar nodig corrigeren of aanpassen.  Dat veronderstelt onder meer:  -   Het opstellen en goedkeuren van de uitvoeringsplannen, wat ook     uitbreiding en reorganisatie van de ambtenarij veronderstelt en     ondersteuning van de gemeentebesturen;  -   Het bijsturen van het decreet door het opsplitsen van de     taakstellingen voor nieuwe woningen en nieuwe bedrijfsterreinen in     twee etappes zodat wordt voorkomen dat de buitengebieden wél maar de     stedelijke gebieden niet realiseren wat wordt vooropgesteld;  -   Het voorzien van een voldoende grote dotatie voor een Grondfonds om     de vergoedingen voor planschade te kunnen betalen;  -   Het herzien van renovatietoelagen om prijsstijgingen door schaarste     in het buitengebied te corrigeren.  Nog in verband met de zorg voor onze ruimtelijke ordening, heeft de Alliantie VU&ID uiteraard ook oog voor het zogenoemde handhavingsbeleid, waarover de voorbije maanden heel wat te doen is geweest. De Alliantie VU&ID vindt de correcte uitvoering van vonnissen – zelfs afbraak – niet meer dan normaal. Uitstel kan enkel gedoogd worden als duidelijk is dat de betrokken gemeente actief bezig is met de nodige ingrepen.  Ook inzake “illegale” weekendverblijven en vergunde weekendhuizen, legt de Alliantie VU&ID de verantwoordelijkheid voor het afleveren van bouwvergunningen of voor het al dan niet opmaken van processen-verbaal bij de plaatselijke besturen. De Alliantie VU&ID kan in uitzonderlijke omstandigheden een uitdovend woonrecht aanvaarden. Afbraak kan en mag evenwel niet de enige oplossing zijn voor een bouwovertreding: de administratie kan ook aanpassingwerken voorstellen, een meerwaardeheffing of een boete opleggen.  De Alliantie VU&ID beklemtoont uitdrukkelijk de mede-verantwoordelijkheid van openbare besturen in het ontstaan of het instandhouden van bouwovertredingen. Die verantwoordelijkheid moet mee opgenomen worden in de te betalen schadevergoeding.  Bij het verhandelen van onroerend goed doen zich vandaag nogal wat rechtsonzekere toestanden voor die zware gevolgen kunnen hebben voor de koper of de huurder. De Alliantie VU&ID stelt daarom voor dat:  -   Bij elke onroerende transactie of bij het vestigen van zakelijke     rechten een opmetingsplan moet gehecht worden aan de akte. Dat plan     mag niet ouder zijn dan drie jaar en moet opgesteld zijn door een     gezworen land-meter;  -   Een onroerend goed, bezwaard door een bouwovertreding of een andere     onverenigbaarheid vastgesteld bij de opmeting, op geen enkele manier     kan verhandeld worden. De verkoper moet de bouwovertreding wegwerken     zonodig door afbraak of door regularisatie;  -   Financieringsmaatschappijen geen hypotheken mogen vestigen of     kredieten verstrekken voor het verhandelen van een onroerend goed     dat bezwaard is met een bouwovertreding;  -   Een onroerend goed bezwaard met een bouwovertreding niet voor een     periode langer dan 9 jaar mag verhuurd worden.  D. DE ZORG VOOR HET LEEFMILIEU  Voor de Alliantie VU&ID moet een goed milieubeleid uitgaan van vijf grote stapstenen:  -   Een duurzame ontwikkeling waarbij het behoud van een leefbare wereld     centraal staat;  -   Het aanpakken van de milieuvervuiling bij de bron en dat zowel voor     de productie als de consumptie. De overheid speelt hierbij een     sturende rol, onder meer door doelgerichte milieuheffingen;  -   De strikte toepassing van het principe “de vervuiler betaalt” zodat     producenten en consumenten uiteindelijk kiezen voor goedkopere en     meer milieuvriendelijke alternatieven;  -   Afvalvoorkoming en een correcte handhavingsbeleid;  -   Een goed georganiseerde en afdoende milieuopvoeding.  Intussen moet werk gemaakt worden van een vereenvoudiging van het arsenaal aan milieuwetgeving. Een ware wildgroei maakt dat straks een en ander nog nauwelijks of niet toepasbaar is. Er is sprake van tegenstrijdigheden, overlappingen en tijdrovende procedures. De einddoelstelling is de totstandkoming van een overzichtelijk Vlaams strafwetboek voor milieurecht.   Bodem  Goed 400 miljard is nodig om zo’n tienduizend sterk vervuilde percelen in Vlaanderen weer (be)leefbaar te maken. Aldus een uitspraak van OVAM, de Openbare Vlaamse Afvalstoffenmaatschappij. Een alternatief financieringsinstrument dringt zich op om ook deze milieufactuur te kunnen betalen en dat moet gebeuren in overleg met de privé-sector. Naar de toekomst toe kan men bodemverontreiniging vermijden met haalbare normen en strenge controles. De nadruk daarbij moet liggen op een goed handhavingsbeleid.  Bodemsanering hangt bovendien nauw samen met de nood aan bijkomende industrieterreinen. Daarom moeten het bestaande bodemsaneringdecreet en onder meer ook het decreet op verlaten bedrijfsruimten en de Vlarem-normen beter op mekaar afgestemd worden.   Water  Goed 70 procent van het Vlaams afvalwater komt nog altijd ongezuiverd terecht in de Vlaamse waterlopen. Eén van de knelpunten die een grondige aanpak bemoeilijken is de monopoliepositie van Aquafin, oorzaak van een al te hoge factuur voor de waterzuivering.  De Alliantie VU&ID is voorstander van:  -   Het promoten van kleinschalige waterzuiveringsprojecten waar     mogelijk om de kostprijs van de afvalwaterzuivering te verminderen;  -   Een fundamentele aanpak van het mestprobleem mét de inkrimping van     de varkensstapel en de erkenning van heel Vlaanderen als kwetsbaar     gebied;  -   Het uittekenen van een integraal waterbeheersingsbeleid mét aandacht     voor de natuurlijke watersystemen. Een en ander moet gepaard gaan     met begeleidende socio-economische maatregelen ten gunste van de     varkenshouderij. Het familiaal bedrijf mag niet de dupe worden van     de schade aangericht door de grote varkensindustrie;  -   Een ecologisch geïnspireerde aanpak van bron tot monding. Dat     betekent dat het “betonneringsbeleid” plaats moet maken voor de     (her-)bebossing van brongebieden, de herwaardering van grachten en     rivieren, de ontkoppeling van regen- en afvalwater.      1.             Lucht  Het is weinig zinvol verstrekkende internationale afspraken te maken die niet daadwerkelijk worden nageleefd en desnoods ook afgedwongen.  Op Europees vlak is de Alliantie VU&ID voorstander van de invoering van een energietaks voor milieuvervuilende brandstoffen.  Het bestaande REG (Rationeel Energie Gebruik) -plan vormt een goede, maar onvolledige basis voor het Vlaamse CO 2 beleid. Doelstellingen en programma's moeten concreter en dwingender worden ingevuld.  Uiteraard moet de zoektocht naar milieuvriendelijke alternatieven (waterturbines, zonne-energie en windenergie) worden voortgezet.   Energie  De Alliantie VU&ID staat voor duurzaam energiegebruik. Minder verbruik van elektriciteit en andere energiebronnen is een levensbelangrijke stap om de stabiliteit van het klimaat te vrijwaren. Bovendien laat zuiniger gebruik ook toe om het moratorium op de kerncentrales voort te zetten. Een CO2 taks kan daarbij een belangrijk gegeven zijn.  De Alliantie VU&ID staat voor de promotie van hernieuwbare energie, die voorrang moet krijgen op traditionele energievormen.  Energie uit kernsplitsing moet afgebouwd worden, onder meer omwille van het bijna onoplosbaar afvalprobleem. De werkelijke prijs daarvoor, dus ook de provisionering van de fondsen voor de berging van afval en het ontmantelen van de kerncentrales moet doorgerekend worden. Dat zal de alternatieve bronnen van elektriciteitsopwekking concurrentieel maken.  Inzake energieproductie, transport en distributie staat de Alliantie VU&ID voor een volledige ontkoppeling: het kan niet zijn dat een zelfde onderneming al deze opdrachten samen in eigen handen heeft. Een ontkoppeling laat gezonde vrije concurrentie toe en opent perspectieven voor kleinschalige energieproductie.   Afval  De doorsnee Vlaming blijft steeds meer afval produceren. Het bestaande Vlaams Afvalstoffenplan 1997-2001 biedt onvoldoende waarborgen voor een afdoend afvalvoorkomingsbeleid. De verpakkingsindustrie schuift de oplopende afvalfactuur door naar de bevolking. De commercialisering van de afvalberg neemt bovendien de druk weg om het probleem brongericht aan te pakken.  De invoering van statiegeld op allerlei verpakkingen kan een uitweg zijn om de nefaste afvallogica te doorbreken. Uniforme tarieven en systemen ter ondersteuning van het afvalbeleid op Vlaams niveau kunnen eveneens helpen.  Verbrandingsovens die niet voldoen aan de wettelijke normen worden onverbiddelijk gesloten.   Monumentenzorg  Zorg voor het eigen historisch patrimonium bepaalt hoe een gemeenschap omgaat met het eigen verleden en dus ook met de eigen toekomst. De Alliantie VU&ID is pleitbezorger van preventief beschermingsbeleid gekoppeld aan een doorgedreven onderhouds- en herstelbeleid. Het historisch bouwpatrimonium maakt integraal deel uit van de leefomgeving en moet als dusdanig met dezelfde zorg benaderd worden als de hiervoor aangehaalde thema’s. Met een vrijstelling van onroerende voorheffing zouden eigenaars van Open Monumenten actiever kunnen betrokken worden bij het monumentenbeleid. Op die manier verdwijnt een ongerijmdheid uit de fiscale wetgeving die deze eigenaars bestraft voor de restauratie van hun pand: een meerwaarde betekent immers een hoger kadastraal inkomen.   Zero-tolerantie  De Alliantie VU&ID staat uitdrukkelijk voor de zero-tolerantie op het vlak van het schaden van de gezondheid van de bevolking. Mensen hebben recht op gezonde voeding en gezonde leefomgeving. Geknoei met vlees en andere voedingsbronnen is en blijft onaanvaardbaar. Schadelijke uitstoot van gassen verpest de gezondheid en daarom kan overtreding van wettelijk vastgelegde normen niet een beetje toegestaan worden. Bij overtreding verschuift de bewijslast onherroepelijk naar de overtreder. Een gezonde samenleving is de basis voor een gezond samenleven.   Landbouw, onderdeel van het milieubeleid  Voor de Alliantie VU&ID is landbouw inderdaad meer dan een louter economisch proces, het is een belangrijk hoofdstuk van een goed milieubeleid. Landbouwers zijn niet alleen producenten van voeding, ze zijn ook de eerste milieubeheerders. Uiteraard duikt daarbij als vanzelf het dossier van het MAP op, waarover we hiervoor reeds handelden.  Voor de landbouw in het algemeen, stelt de Alliantie VU&ID dat:  -   landbouw in Vlaanderen en in Europa niet mag evolueren naar     Amerikaanse toestanden, waar het platteland in de greep zit van de     monocultuur. De Alliantie VU&ID weigert ook mee te lopen in de     logica van de Wereld Handelsorganisatie die van de landbouw in     Europa een sociaal kerkhof maakt;  -   de (her)onderhandeling van Agenda 2000 een absolute noodzaak is     omdat nu een echte aanslag werd gepleegd op de toekomst van de     landbouwbevolking;  -   het overgrote deel van de Europese landbouwbegroting wordt gebruikt     voor steun aan duurzame en kwaliteitsvolle voedselproductie. Het kan     ook niet zo zijn dat goed tachtig procent van de Europese     landbouwgelden terecht komt bij de agro-industrie terwijl het     overgrote deel van de subsidies die wel bij de landbouw terecht     komen enkel de meest intensieve en grote bedrijven dient;  -   de verdediging van het gemengde familiaal landbouwbedrijf waar man     en vrouw of ouders en kinderen in één bedrijfseenheid werken een     absolute noodzaak is en blijft. Voor de Alliantie VU&ID is de     heroriëntering van de landbouw naar kleinschalige en kwaliteitsvolle     producten het begin van alles. Dit kan trouwens een eerste stap zijn     naar een vernieuwd vertrouwen tussen de landbouwer en de consument.  Aansluitend hierbij staat de Alliantie VU&ID voor een betere bescherming van de rechten van dieren. De Alliantie VU&ID kan inderdaad instemmen met de belangrijkste doelstellingen van de dierenbeweging om misbruiken aan banden te leggen.  De Alliantie staat daarom voor het onttrekken aan het departement landbouw van de politieke verantwoordelijkheid inzake dierenwelzijn. Die verantwoordelijkheid moet worden overgedragen aan “leefmilieu”.  Meer concreet is de Alliantie pleitbezorger van ondermeer het stopzetten van legbatterijen, het verbieden van geforceerde dierenvoeding, het verbieden van het fokken van dieren voor het gebruik van hun pels, het verbieden van proeven op dieren voor het aanmaken van cosmetica. Voor proefdieren in de medische sector moet men naar alternatieven zoeken. Striktere regelgeving voor het ongebreideld fokken van gezelschapsdieren en het commercialiseren ervan is nodig. Inzake de klassieke rituele slachtingen vraagt de Alliantie VU&ID een inspanning vanwege de allochtonen om die te laten gebeuren onder bedwelming in erkende slachthuizen.  De Alliantie VU&ID vraagt tenslotte afspraken met zowel landbouwers als jagers voor een ecologisch verantwoord dieren- en wildbeheer.  §4. EEN WAARDEVOL BESTAAN OPBOUWEN  Een waardevol bestaan opbouwen, kan uiteraard alleen maar als de burger de nodige persoonlijke armslag krijgt om tegenslagen op te vangen, om gebrek aan kansen aan te vullen en dat op alle vlakken van het menselijk bestaan. Daarbij kunnen uiteraard hinderpalen oprijzen waartegen het individu niet of onvoldoende bestand is. A. ARMOEDE  Armoede, voorbijgaande of toevallige kan het dagelijks leven van het individu grondig door mekaar halen, de uitbouw van een waarde-vol bestaan zelfs onmogelijk maken.  Het enthousiaste discours van de meerderheid over de dalende werkloosheid in Vlaanderen mag de blijvende realiteit niet verdoezelen van een grote groep laaggeschoolde en langdurig werklozen die structureel uitgesloten wordt uit de arbeidsmarkt. Tezelfdertijd moet aandacht gevraagd worden voor de groeiende grote groep van mannen en vrouwen die met steeds stijgende terugbetalingsproblemen te kampen hebben. Allemaal signalen van gebrek aan kansen, van armoede.  Van een echt armoedebeleid is in ons land geen sprake. De bevoegdheden terzake liggen trouwens versnipperd over verschillende niveaus en instellingen. De onophoudelijke Maastricht-inspanningen waren hét thema en gingen ten koste van de ganse samenleving, maar zeker ten koste van de armen en de kansarmen.  De Alliantie VU&ID wil van de armoedebestrijding een politieke prioriteit maken, een beleid dat meer moet zijn dan mensen te laten overleven.  De Allliantie VU&ID is in dat verband pleitbezorger van:  -   Een duidelijke verankering van de participatie van de armen aan het     beleid;  -   Versterking van de OCMW’ s zodat zij hun groeiende zorgen aankunnen;  -   Een sterke aanpak van de persoonlijke schuldenproblematiek door de     oprichting van aan mekaar gekoppelde schulddatabanken. Het OCMW     globaliseert de schulden en neemt die ook over. Meteen wordt een     renteloos afbetalingsschema opgesteld;  -   (Her)-denken van de té dure gezondheidszorg en de versterking van de     openbare gezondheidszorg;  -   Dringende evaluatie van de regeling van het referentieadres voor     daklozen;  -   Extra aandacht voor kansarmen in het onderwijs;  -   Een geïntegreerde aanpak van de armoedebestrijding waarbij alle     betrokken instellingen en diensten samenwerken.  Een echt armoedebeleid moet veel meer zijn dan alleen maar mensen te laten “overleven”.   B. Onderwijs   De Alliantie VU&ID vraagt extra aandacht voor het onderwijs in zijn algemeenheid. In onze snel evoluerende samenleving staat het onderwijs immers voor opvallend grote uitdagingen. Scholen zijn er niet alleen meer om kennis te verwerven, scholen zijn er ook om andere vaardigheden aan te leren, om jongeren niet alleen weerbaar maar ook flexibel te maken om in de samenleving te kunnen bijdragen tot de uitbouw van een waardevolle maatschappij. Iedereen heeft recht op gelijke en evenwaardige kansen.  De Alliantie VU&ID staat daarom voor:  Extra begeleiding binnen het onderwijs door professionele begeleiding. Sociale diensten met oog voor leerling en leerkracht zijn een minimum. Dat de school waar de begeleiding optimaal moet zijn, kan terugvallen op de kennis en de kunde van de Centra voor Leerlingenbegeleiding, de vroegere PMS-centra, onderbouwt de professionalisering. De Alliantie VU&ID blijft het een gemiste kans vinden dat deze centra netgebonden werken en er dus per regio vaak drie naast elkaar bestaan.  De Alliantie VU&ID blijft zich verzetten tegen de manier waarop het onderwijslandschap in Vlaanderen opgesplitst is in verschillende netten: deze driedubbele structuur ondermijnt de efficiëntie en kost veel te veel geld. De Alliantie VU&ID is pleitbezorger van een actief pluralisme binnen het onderwijs, meer en betere netoverschrijdende samenwerking.  Voor het basisonderwijs moet de gemeente de eerste en belangrijkste rol spelen door het organiseren van onderwijs dichtbij de leefomgeving, scholen op mensenmaat, waar de kinderen echt centraal staan. In het secundair onderwijs zal het op basis van de inhoud zijn dat scholen ondersteuning krijgen.  Naast het Algemeen Secundair Onderwijs moet men werk maken van een volwaardige uitbouw en opwaardering van het Technisch Secundair Onderwijs en het Beroepssecundair Onderwijs. Dat geldt ook voor het buitengewoon onderwijs, in die mate dat alle mogelijke vormen van geïntegreerd en/of inclusief onderwijs een nadere opvolging verdienen.  Nog al te veel jongeren verlaten de school zonder een diploma op zak. Een afdoend antwoord op die uitdaging veronderstelt een sterk geïndividualiseerde aanpak, waarbij modules gevolgd en deeldiploma’s behaald kunnen worden.  Doorheen de ganse schoolloopbaan moet naast het cognitieve ook het creatieve, het motorische en de attitude als volwaardig aan bod komen. Zoals reeds gezegd kan het onderwijs met het behalen van een diploma niet als afgerond beschouwd worden: permanente vorming, mogelijkheden tot omscholing en bijscholing moeten meer dan ooit worden uitgebouwd.  De Alliantie VU&ID wil voortdurende bijscholing en vorming van het onderwijzend personeel.  Prioriteit wordt gevraagd voor scholen met grote concentraties kansarmen.  De basisfinanciering voor de Vlaamse universiteiten liep de voorbij tien jaar met tien tot vijftien procent achteruit: dit is een onhoudbare tendens die dringend gestopt en gecorrigeerd moet worden.  De Alliantie VU&ID wil een snelle opheldering en een afdoende oplossing voor het probleem van de financiering van het onderwijs. Zonder nieuwe en vooral goede afspraken tussen Vlaanderen en Franstalig België krijgt Vlaanderen ook op dit vlak niet de middelen waar het recht op heeft: voor dit jaar was dat 6,5 miljard extra voor het onderwijs in Vlaanderen. De Alliantie VU&ID staat voor een verdeelsleutel op basis van het aantal jongeren in beide taalgebieden.  In het algemeen wijst de Alliantie VU&ID er op dat onderwijs meer vraagt dan wat we als gemeenschap tot vandaag investeren, ongeveer 5 procent van het BRP. De Alliantie wil dat dit bedrag met 0,5 tot 1 procent wordt opgetrokken of ongeveer 20 miljard bijkomend. De helft van de scholen in Vlaanderen wordt door de brandweerdiensten als onveilig bestempeld. Alleen om het veilig maken van de scholen voor onze kinderen is heel veel geld nodig.   C. Cultuur met C  Uiteraard speelt “cultuur” met al dan niet hoofdletter C een doorslaggevende rol in de uitbouw van die waardevolle samenleving. De Alliantie VU&ID staat uiteraard niet voor een samenleving waar cultuur met C een exclusiviteit is voor de kansrijken. Cultuur kan bovendien niet begrepen worden als alleen maar culturele uitingen zoals dans, toneel, muziek of beeldende kunsten maar ook de media zijn voor de Alliantie VU&ID een niet te scheiden onderdeel van het cultuurbeleid in Vlaanderen.  Intussen is het wel zo dat cultuur in ruime zin de voorbije jaren ook een politiek beleidspunt geworden is. Daarbij meteen deze niet eens nieuwe bedenking, wat officieel Vlaanderen aan cultuur uitgeeft, haalt nauwelijks het budget van een grote stad in een van onze buurlanden. Daarmee is over dit Vlaamse cultuur-“beleid” eigenlijk al voldoende gezegd.   Statuut van de kunstenaar  De Alliantie VU&ID eist dat prioritair werk gemaakt wordt van een statuut voor de kunstenaar en dat in al zijn facetten.   Mediabeleid  Op dat vlak is het Vlaamse scorebord zo goed als maagdelijk blank: de Vlaamse politieke overheid die zich vroeger bij manier van spreken druk maakte over het in dienst nemen van een poetsvrouw bij wat toen de BRT was, nu de VRT, heeft zich van de weeromstuit teruggetrokken uit een al was het maar minimale inhoudelijke invulling van dit deel van het mediabeleid. Als men dan toch van een Vlaams mediabeleid kan spreken, dan gaat het zelden om meer dan technische beginselen die bovendien alleen de audiovisuele media aanbelangen. Van een ruimere maatschappelijke belangstelling voor de vele andere aspecten van het mediagebeuren is er bij de Vlaamse politieke overheid nauwelijks sprake. De inhoudelijke, organisatorische en structurele ontwikkelingen in de (Vlaamse) schrijvende pers gaan volledig aan het Vlaamse politieke leven voorbij, van enige beleidsvisie inzake de razend snelle ontwikkelingen op de informatiesnelweg is op het Vlaamse vlak nog helemaal geen sprake.  De Alliantie VU&ID is daarom voorstander van het terug overhevelen van het mediabeleid in het algemeen van “economische zaken” naar “cultuur”.  Een op te richten “Vlaams Fonds voor de Media” moet niet alleen werk maken van een inhoudelijk charter voor de openbare omroep waarbij de drie traditionele gegevens, informatie, ontspanning en opvoeding, als bakens moeten dienen. Het Fonds moet bovendien uitgebouwd worden tot een maatschappelijk forum waar beleid en media mekaar ontmoeten, ten einde tot een maatschappelijke discussie te komen over de ontwikkelingen in het Vlaamse medialandschap. De nu bestaande Mediaraad is een louter juridisch orgaan dat de mediamarkt enkel wil reguleren, maar van een inhoudelijke evaluatie is vooralsnog geen sprake.  Intussen moet de komende herziening van het beheerscontract tussen de Vlaamse overheid en de VRT voorbereid worden. De nu bestaande maatschappelijke onmacht om een inhoudelijke discussie over de VRT-programmatie te kunnen voeren, moet daarbij weggewerkt worden zonder daarom de autonomie te willen aantasten.  Ook het dossier van de financiering van de VRT, een al dan niet reclamevrije omroep, moet tijdig voorbereid worden.  Wat nog de VRT betreft, stelt de Alliantie VU&ID vast dat het aspect “opvoeding” bij de openbare omroep vandaag vrijwel helemaal uit de boot valt. Het opnieuw invoeren, met uiteraard de bijhorende middelen, van educatieve televisie kan een belangrijke rol spelen in het invullen van de vraag naar een waardevolle samenleving.  Meer in het algemeen vraagt de Alliantie VU&ID dat:  -   Werk gemaakt wordt van een gestructureerde journalistenopleiding met     voldoende aandacht voor deontologie en maatschappelijke situering     van de journalist;  -   Samen met de sector een evaluatie wordt gemaakt van de werking van     de Raad voor Deontologie met het oog op het al dan niet verder     uitdiepen van deze of een andere vorm van maatschappelijke controle     over het journalistieke doen en laten;  -   Werk gemaakt wordt van de bescherming van het bronnengeheim en     nodige correcties worden aangebracht aan de wetgeving inzake het     recht van antwoord.      1.             Internet  Met groeiende belangstelling maar ook met kommer volgt de Alliantie VU&ID de ontwikkeling inzake de nieuwe informatie- en communicatietechnologie. Er is enerzijds de indrukwekkend snelle ontwikkeling maar anderzijds is er ook een overheid die het gebeuren aan zich laat voorbijgaan.  De Alliantie VU&ID is inzake deze ontwikkeling in de mediasector en de kennismaatschappij pleitbezorger van:  -   Het verder democratiseren van de toegang tot de nieuwe informatie-     en communicatietechnologie. De overheid kan een stimulerende rol     spelen door bijvoorbeeld via fiscale stimuli het Internet voor     iedereen toegankelijk te maken;  -   Een overheid die zich inzake nieuwe informatie- en     communicatietechnologie vooral toespitst op het creëren van zo     gunstig mogelijke randvoorwaarden voor de uitbouw van de     informatiesamenleving en het maken van belangenafwegingen in     samenspraak met alle bij die ontwikkeling betrokken actoren;  -   Een overheid die de markt en het aanbod stimuleert om zo snel     mogelijk de opgelopen achterstand in het gebruik van nieuwe     informatie- en communicatietechnologie in te lopen;  -   Een overheid die in de komende legislatuur werk maakt van het     aansluiten in Vlaanderen van 10.000 lokale gebruiksgemeenschappen en     openbare ruimtes op Internet. Scholen, samen met bibliotheken,     kunnen op deze manier echte kennisknooppunten worden;  -   Meer middelen en mogelijkheden voor de “zware” internetgebruikers,     zoals die vooral te vinden zijn aan universiteiten en reken- of     onderzoekscentra. Zij moeten de kans krijgen meer deel te nemen aan     fundamenteel onderzoek over Internet van de tweede generatie.  De Alliantie VU&ID is er zich van bewust dat deze ontwikkelingen vragen doen rijzen in verband met het recht op bescherming van de persoonlijke levenssfeer. De burger moet daarom zijn privacy zelf in handen kunnen nemen. Bij het uitreiken van chipkaarten moet hij zelf kunnen kiezen welke info hij of zij op de kaart wil aangebracht zien.   Literatuurbeleid  Dankzij de komende oprichting van een onafhankelijk Fonds voor Literatuur is de professionalisering van het letterenbeleid in Vlaanderen op de goede weg. Zaak is nu het Fonds in handen te geven van onafhankelijke werknemers en niet van politiek benoemde mannen en vrouwen.  Voorts vraagt de Alliantie VU&ID inzake literatuurbeleid:  -   meer productiesubsidies voor auteurs, met tezelfdertijd de     geleidelijke afbouw van het nu bestaande stelsel van werkbeurzen,     die sommigen nu de kans geven om zich al te gemakkelijk te     installeren in het subsidiestelsel terwijl jongeren nauwelijks     kansen krijgen;  -   de uitbouw van een goed Archief voor de Literatuur in Vlaanderen of     het vastleggen van een subsidieregeling voor het Archief van het     Vlaams Cultuurleven in Antwerpen;  -   het aantrekken van meer buitenlandse schrijvers “in residence” om     contacten tussen Vlaamse en buitenlandse schrijvers te     vergemakkelijken;  -   de verplichting voor de openbare omroep VRT om inzake literatuur     opnieuw een daadwerkelijke ondersteunende rol te spelen ten gunste     van de Nederlandstalige cultuur in Vlaanderen in het algemeen en van     de Nederlandstalige letterkunde in Vlaanderen in het bijzonder.      1.             Podiumkunsten  De perikelen rond de uitvoering van het decreet op de podiumkunsten illustreren nogmaals de Vlaamse onmacht om een coherent "cultuur"-beleid uit te bouwen.  Een en ander is duidelijk het gevolg van een gebrek aan middelen, een onduidelijke beleidspolitiek, beleidsmensen zonder of met te weinig gedurfde visie, zeker niet op langere termijn, beleidsmensen zonder echt zicht op het doen en laten van de sector.  Een volledig her-denken van dit beleid is een dringende noodzaak. Met als uitgangspunt de noodzakelijke keuze: ofwel steunt de overheid ten volle organisaties mét verplichting inzake het aantrekken van eigen ensembles, ofwel steunt diezelfde overheid ten volle ensembles mét verplichtingen inzake engagement naar de organisaties. Voor een concertorganisator zijn de uitkoopsommen van ensembles die wel dan niet gesteund worden precies dezelfde. Het nu gevoerde beleid heeft als gevolg dat nieuwe initiatieven eigenlijk niet meer kunnen terwijl de bestaande instellingen letterlijk verankerd zitten in stilaan ongenaakbare bastions.  Het Vlaams podiumbeleid moet bovendien de volledige sector in overweging nemen: instellingen zoals de Vlaamse Opera of de Singel in Antwerpen zijn immers met name ingeschreven in de subsidieverdeling, moeten dus geen kwaliteitscontrole ondergaan maar krijgen wel het grootste pak van de middelen. Bovendien stelt zich de vraag naar de toekomst van het Nationaal Orkest van België.  Nog in verband met het Vlaamse cultureel subsidiëringsbeleid stelt de Alliantie VU&ID zich vragen over het stelsel van de zogenoemde culturele ambassadeurs van Vlaanderen. Het gaat hier immers om een ingreep die minstens de indruk geeft vrij lukraak te gebeuren. Indien het stelsel toch behouden blijft, eist de Alliantie VU&ID duidelijk vooraf afgesproken normen voor het toekennen van de titel, al dan niet zonder extra subsidie.   Bibliotheken  Nogal wat Vlaamse gemeenten hebben nog altijd moeite om ten volle te beantwoorden aan de verwachtingen van het Vlaams Bibliotheekdecreet. Bibliotheken zijn een essentieel gegeven in onze kennismaatschappij, zeker als daar straks ook Internet-aansluitingen te vinden zijn. Daarom kan de Alliantie VU&ID niet aanvaarden dat de Vlaamse overheid zeker op dit punt niet extra waakzaam zou optreden.  Bibliotheken moeten echte ontmoetingsplaatsen worden, waar jongeren en ouderen in contact komen met literatuur, maar ook met de nieuwste communicatiemogelijkheden, zoals Internet. Een maximale toegankelijkheid van de bibliotheken is daarbij een belangrijk gegeven.  In de Vlaamse gemeenten met faciliteiten blijven de Franstalige gemeentebesturen weigeren om minimaal aan de verplichtingen van het decreet te voldoen. De Alliantie VU&ID eist dat deze Vlaams-onvriendelijke onwettelijkheid op een of andere manier wordt weggewerkt. Bovendien acht de Alliantie voor dit deel van Vlaanderen en voor de Nederlandstalige bibliotheken in Brussel een meer aangepaste normering inzake het aanbod wenselijk.   Archieven  Vlaanderen telt een half dozijn historische archieven die, elk op zich, bijzonder goed werk leveren. Alleen worden deze archieven gehandicapt in hun werking door een schrijnend gebrek aan middelen en mogelijkheden. De Vlaamse overheid moet terzake dringend een en ander herzien zodanig dat de werking van deze instellingen niet verder gevaar loopt.   D. Sport   De Alliantie VU&ID pleit voor een efficiënt, verantwoord en vooral doelgericht sportbeleid.  Dat betekent volgens de Alliantie VUI&ID ondermeer:  -   dat de sportbeoefening binnen de school moet bevorderd worden:     vooral in het basisonderwijs moet er een opdeling komen waarbij de     voormiddag wordt voorbehouden aan de kennisvakken, de namiddag moet     ruimte bieden voor creativiteit, expressie, lichamelijke opvoeding     en sport;  -   dat de gemeente de draaischijf moet zijn van en voor een lokaal     jeugdsportbeleid: daartoe moeten de gemeenten voldoende     mogelijkheden en dus ook geldmiddelen krijgen om het lokale     jeugdsportwerk te valoriseren en te subsidiëren met natuurlijk     kwalitatieve eisen voor geschoolde trainers, medisch verantwoord     sporten, initiatieven voor sport-voor-allen…  -   dat één sportfederatie per sporttak meer dan voldoende is om een     efficiënt sporttakkenbeleid mogelijk te maken;  -   dat alleen gedefederaliseerde sportbonden als volwaardige     gesprekspartners zijn in het uittekenen van een Vlaams sportbeleid.     Sport is bij uitstek een gemeenschapsgegeven, de Vlaamse deelstaat     is dus het enige referentiekader.  -   dat Vlaanderen zijn plaats kan innemen op het internationale podium:     de oprichting van een Vlaams Olympisch Comité is dan ook een     absolute noodzaak;  -   dat alle inspanningen die gedaan worden om doping in de sport uit te     schakelen moeten gesteund worden;  -   dat sportgeneeskunde een volwaardige vorm is van geneeskunde die als     dusdanig moet worden erkend met een eigen nomenclatuur en een eigen     statuut. Sportartsen moeten vrij hun preventieve en curatieve     geneeskunde kunnen uitoefenen.      1.             E. Gezondheidsbeleid  Om een efficiënt gezondheidsbeleid mogelijk te maken, staan volgens de Alliantie VU&ID een vijftal belangrijke hinderpalen in de weg:  -   de versnippering van de bevoegdheden;  -   de verzuiling en de politisering;  -   het groot aanbod aan zorgenverstrekkers;  -   de uitsluitend prestatiegebonden financiering;  -   het gebrek aan structuur.  De Alliantie VU&ID wil het gezondheidsbeleid grondig vernieuwen. Daarom wordt uitdrukkelijk gekozen voor de derde weg: geen liberaal systeem van ziekte-“verzekering” en evenmin een collectief georganiseerd stelsel. De belangrijkste opdracht voor de overheid bestaat er in de toegankelijkheid en de kwaliteit van de gezondheidszorg te waarborgen tegen een betaalbare prijs.  Dat betekent volgens de Alliantie VU&ID:   Een andere financiering  Gezondheidszorg is een recht voor iedereen en moet daarom losgekoppeld worden van de financiering via arbeid: gezondheidszorg moet betaald worden via een volksverzekering gefinancierd door persoonlijke bijdragen in functie van het inkomen én door algemene middelen.   Een Vlaamse bevoegdheid  Volksgezondheid werd reeds vroeger toegewezen aan de gemeenschappen. De Alliantie VU&ID wil dat deze afspraak eindelijk bewaarheid wordt. Dat kan door het opheffen van alle uitzonderingswetten in dat verband. Het volledige gezondheidsbeleid moet een uitsluitend Vlaamse bevoegdheid zijn; in Brussel kunnen Vlamingen en Franssprekenden kiezen in welk stelsel ze willen instappen.   Omwille van de gezondheid  Het gezondheidsbeleid moet worden ingevuld op basis van gezondheidsobjectieven, vastgelegd op basis van wetenschappelijk onderzoek, epidemiologische gegevens en een brede maatschappelijke discussie. De uitbouw van een degelijk gedocumenteerde Vlaamse gezondheidsdatabank is een prioritaire doelstelling.  DEMOCRATISERING  Momenteel worden de beschikbare geldmiddelen verdeeld door de sociale partners met als belangrijkste doel, het doen kloppen van de rekeningen en dit op basis van historische verworvenheden en lobbywerk.  Zoals de gezondheidsobjectieven, moet de vraag hoeveel geld we willen spenderen voor gezondheidszorg, voorwerp zijn van een politiek debat. De budgetten moeten worden besteed op grond van een kosten-batenanalyse. Bovendien moet er meer structuur komen in de gezondheidszorg, waarbij men wel rekening moet houden met de vrije keuze van de patiënt, een maximale therapeutische vrijheid voor de artsen en de gewaarborgde beschikbaarheid van de beste geneeskunde voor iedereen.  ECHELONNERING  De Alliantie VU&ID kiest resoluut voor een geëchelonneerde geneeskunde, waarbij de patiënt de gezondheidszorg binnenkomt via de huisarts. Die behoudt een geïntegreerde kijk op zijn of haar patiënten. De patiënt heeft daarom één centraal medisch dossier beheerd door de huisarts van eigen keuze, die zijn of haar patiënten begeleidt doorheen het gezondheidssysteem. Een vlotte overgang naar een andere huisarts moet mogelijk blijven.  De vrijwillige keuze voor een vaste huisarts kan financieel gestimuleerd worden door het laten wegvallen van remgelden voor een raadpleging; voor wie via de huisarts naar de tweede of derde lijn wordt doorgestuurd, wordt het remgeld tot de helft teruggebracht.  De inschrijving bij een vaste huisarts is bovendien nodig voor het opstellen van “profielen” als instrument voor kwaliteitscontrole. Inderdaad, pas op deze manier kan men de praktijkpopulatie van de betrokken arts leren kennen.  De basisgezondheidszorg moet via verticale lijnen verbonden worden aan de hogere echelons. Dat veronderstelt duidelijke afspraken tussen huisartsen en specialisten omtrent het takenpakket van de verschillende niveaus.  AFSTAPPEN VAN DE FINANCIERING VAN DE PRESTATIE  -   De Alliantie VU&ID kiest voor een gemengde betaling van geneesheren:  -   Per prestatie: een vergoeding van de inspanningen geleverd bij het     arts-patiënt contact;  -   Een vast bedrag per ingeschreven patiënt en dat zonder     leeftijdsbeperking om de vaste kosten en de tijdsinvestering te     vergoeden, niet gebonden aan het contact met de patiënt. Het gaat     hier onder meer om het bijhouden van het medisch dossier,     preventiezorg, enz.;  -   Het target-payment systeem, waarbij de arts gefinancierd wordt in     functie van de ingeschreven patiënten voor welomschreven     preventiedoelstellingen.      1.             Streven naar samenwerking  De overheid moet via verschillende kanalen de samenwerking tussen geneesheren stimuleren. Dat begint bij het vergemakkelijken van de samenwerking tussen huisartspraktijken en gebeurt op basis van overeenkomsten voor de uitwisseling van dossiers, met afspraken rond wachtdiensten en permanentie. Het financieren van informaticasystemen en het bevorderen van gestructureerde samenwerking met paramedische beroepen, gezamenlijk secretariaat, oproepnummer zijn technische mogelijkheden om die samenwerking te bevorderen.   Kwaliteitscontrole en permanente opleiding  De hiervoor opgesomde ingrepen zijn zeker geen absolute waarborg om de nu bestaande problemen helemaal weg te werken. Zo blijft kwaliteitscontrole een uitdaging voor de beroepsgroep zelf, waarbij de vraag kan worden gesteld naar het organiseren van een vrijwillige toetsing die de arts kan helpen bij zijn of haar bijscholing.  Om het medicatiegebruik in betere banen te leiden, zijn overlegorganen tussen huisartsen en apothekers noodzakelijk.   Kwaliteit door beheersing van het aanbod  Een strikte programmatie van hoog gespecialiseerd onderzoek of behandeling is noodzakelijk. Hoogtechnologische geneeskunde geeft immers betere resultaten als een minimum aantal patiënten voor dergelijk onderzoek wordt gezien.  In de tweede en derde lijnszorg is een rechtstreekse financiering van hoogtechnologisch en dus gespecialiseerd onderzoek of behandeling door het RIZIV wenselijk. Dit om te voorkomen dat het aantal prestaties omwille van investeringsredenen wordt opgedreven.   Ziekenhuizen  De financiering van de ziekenhuizen in dit land is door de jaren heen uitgegroeid tot een onoverzichtelijk kluwen. Bovendien zorgt het zogenoemde historische forfait ervoor dat Waalse ziekenhuizen meer krijgen dan Vlaamse.  Elke poging om nieuwe financieringssystemen uit te bouwen botst dan ook op het verschil in medische cultuur tussen beide grote landsdelen, wat nieuwe scheeftrekkingen tot gevolg heeft.  De Alliantie VU&ID is voorstander van een nieuw ziekenhuisconcept gebaseerd op taakafspraken. De financiering moet gebeuren afhankelijk van het type ziekenhuis en de zorg die het ziekenhuis aanbiedt. Een deel wordt gebruikt om de infrastructuur en de zware apparatuur te betalen, een deel wordt verhaald op de behandelde patiënten.  Het in 1991 ingevoerde systeem waarbij voor de vaststelling van een klein deel van de verpleegdagprijs wordt rekening gehouden met de pathologie, is een te ingewikkeld en zelfs ronduit pervers systeem. Wat men pathologiefinanciering noemt is dit eigenlijk niet of toch maar voor een klein gedeelte.  Ook in de sector van de ziekenhuizen moet werk gemaakt worden van verticale echelonnering en horizontale taakverdeling. Voor de Alliantie VU&ID moeten mensen voor minder hooggespecialiseerde zorgen terecht kunnen in regionale ziekenhuizen waar zorg op mensenmaat wordt verstrekt. Via samenwerkingsafspraken kan het zorgenaanbod gewaarborgd worden. Een en ander moet ook vermijden dat de schaalvergroting van de ziekenhuizen nog toeneemt.   Een ernstig geneesmiddelenbeleid  Geneesmiddelen kunnen niet zomaar gelijkgeschakeld worden met consumptiegoederen in het algemeen. Zij kunnen immers slechts worden afgeleverd door de apotheker. Een meer strikte definitie van geneesmiddelen is daarom noodzakelijk. Anderzijds kan het tijdig en het juist gebruik van geneesmiddelen vaak duurdere ingrepen voorkomen. Daarmee wordt al te weinig rekening gehouden bij het vastleggen van het budget voor de geneesmiddelen. De overheid moet alle betrokken partners mee en vooral meer responsabiliseren om naar de toekomst toe de beschikbaarheid van de meest efficiënte geneesmiddelen te waarborgen. Dat veronderstelt onder meer snellere registratie en kortere terugbetalingstermijnen in ruil voor correcte prijzen. De apotheker is een belangrijke schakel in de eerste lijn. Hij/zij moet immers de aanzet zijn naar een juist gebruik van geneesmiddelen en speelt een belangrijke rol in de gegevensverzameling en in de evaluatie ervan in samenwerking met de artsen in lokale overlegstructuren. Hij/zij heeft recht op een eerlijke verloning, wat onder meer het indexeren van het bestaande plafond betekent. De Alliantie VU&ID wil dat commerciële kortingssystemen verboden worden.  Voor chronische ziekten tenslotte moeten geneesmiddelen beter terugbetaald worden.   Alternatieve geneeskunde   De Alliantie VU&ID betreurt dat de maatschappelijke discussie hierover gebukt gaat onder polarisatie en escalatie.  De Alliantie VU&ID stelt in deze discussie:  -   De rechten van de mens centraal: elke man of vrouw heeft het recht     te kiezen voor de gezondheidszorg die hij of zij wil;  -   Dat bescherming van de patiënt essentieel is door het waarborgen van     de kwaliteit van de zorg;  -   Dat er geen sprake kan zijn van financiële discriminatie inzake     gelden voor wetenschappelijk onderzoek, verzekerbaarheid en     terugbetaling als de tijd daarvoor rijp is, bijvoorbeeld na de     berekening van de kostenbesparing;  -   Dat objectieve informatie ter beschikking moet zijn, door     bijvoorbeeld een databank.  DRUGBELEID  Voor de Alliantie VU&ID is de drugproblematiek in veel gevallen en voor veel mensen een enorme hinderpaal om echt tot gemeenschapszin te komen. Druggebruik en drugverslaving leiden tot een kunstmatige en geïsoleerde vlucht uit de werkelijkheid en tot persoonlijke en familiale drama’s. Drugmisbruik is ook een belangrijk gegeven in de ontwikkeling van de straatcriminaliteit.  De Alliantie VU&ID wil het drugprobleem aanpakken zonder hypocrisie of taboes. Het onderscheid tussen legale drugs (alcohol, geneesmiddelen) en illegale drugs (van cannabis tot crack of heroïne) hangt in veel gevallen af van de maatschappelijke of culturele aanvaarding van het gebruik van bepaalde genotsmiddelen. Wie toch slachtoffer wordt van een verslaving moet worden opgevangen door gespecialiseerde hulpverleningsdiensten. Het gebruik van alcohol, tabak en overmatige consumptie van geneesmiddelen moeten eveneens ontmoedig worden, gezien hun negatieve gezondheidseffecten.  De aanpak van het drugprobleem veronderstelt niet alleen het wegwerken van de taboesfeer rond het drugprobleem, maar ook een internationale aanpak, een degelijke ontwikkelingssamenwerking, eerlijke handelsprijzen en een strijd tegen de georganiseerde misdaad. Goed bedoeld natuurlijk, maar iedereen weet dat een en ander tot vandaag niet veel opleverde.  Voor de Alliantie VU&ID komt het er in de eerste plaats op aan te voorkomen i.p.v. te genezen, dus de oorzaken van deze vlucht uit de werkelijkheid weg te nemen.  Dit betekent concreet:  -   Het sterk opvoeren van het preventiebeleid inzake druggebruik, zowel     wat legale als wat illegale, soft- of harddrugs betreft;  -   Het onverbiddelijk doorzetten en opvoeren van de repressie van de     verkoop van en de handel in hard-drugs;  -   Een duidelijk onderscheid tussen soft- en harddrugs niet enkel in     het woordgebruik, maar ook in de bestraffing en het beleid;  -   Een diepgaand maatschappelijk debat in zowel het Vlaamse als het     Europese parlement rond het al dan niet legaliseren van het gebruik     van cannabisproducten, zonder taboes en op basis van deskundigheid.     Het ongenuanceerd propageren van legalisering enerzijds en de     hardnekkige weigering anderzijds om minstens een open debat te     voeren, heeft ons al te veel tijd doen verliezen, waardoor een     afdoend drugbeleid uitbleef;  -   Naar de jongeren toe moet een open dialoog gerealiseerd worden om de     nefaste gevolgen van drugs tegen te gaan;  -   De uitbouw van een gediversifieerd hulpverleningsnetwerk waarin     uiteenlopende vormen van hulpverlening voldoende kansen krijgen;  -   Druggebruikers horen niet thuis in de gevangenis, maar moeten via     aangepaste drugprogramma’s begeleid worden.  Voor de Alliantie VU&ID is de harde aanpak van harddrugs prioriteit. Een afdoend drugbeleid moet er op gericht zijn elk individu voldoende kansen te bieden op zelf-ontplooïing binnen een gemeenschapsvorming.  F. VEILIG SAMENLEVEN  Veiligheid, onveiligheid en “dus” criminaliteit, het zijn even zoveel argumenten voor de burger om zich te distantiëren van de samenleving waarin hij of zij leeft. Des te meer omdat het al dan niet terechte maar subjectieve gevoelen van onveiligheid in veel gevallen gekoppeld wordt aan de zichtbare aanwezigheid van een steeds groter wordende groep allochtonen. Niet zelden worden politieoptreden en andere vormen van repressie voorgesteld als eerste en belangrijkste middel om die criminaliteit tegen te gaan.  In de voorbije decennia kregen we te maken met een proces van stelselmatige individualisering die dan weer de basis vormde voor een diversiteit van nieuwe levensvormen. De “standaard-norm ” is fel afgezwakt, terwijl een bevrijdend effect groeide dat niet enkel in negatieve zin kan worden gelezen. Tezelfdertijd kreeg het individu af te rekenen met een enorm toegenomen verwarrende veelheid aan richtpunten allerhande, gaande van oude en nieuwe levensbeschouwelijke wijsheden tot zingevende religieuze audiovisuele programma’s. In die verwarring moet het individu zelf kiezen. Dat individu loopt dus niet meer in een veld van schuld en discipline, maar in een veld van verantwoordelijkheid en initiatief. Het spreekt dat in een dergelijke cultuur de druk op het ontvoogde autonome individu sterk toeneemt. Daarbij haken niet weinigen af en glijden weg in de richting van depressiviteit en/of agressiviteit. Die treedt op als het individu geen enkele sta-in-de-weg duldt bij de ontwikkeling van zijn mogelijkheden, bij zijn zelfrealisatie. Een en ander roept agressiviteit op die zich uitstrekt van onhoffelijkheid tot criminaliteit. Dat is een levensgroot probleem, dat de weg plaveit van agressiviteit naar criminaliteit.  Een en ander maakt duidelijk dat agressiviteit moet worden teruggedrongen door inwerking op de voedingsbodem zelf. Niet het emancipatorische van de individualisering moet worden teruggedrongen wel de normenloze permissiviteit die vrijheid niet beleeft als verantwoordelijkheid. Het spreekt dat het onderwijs hierbij een doorslaggevende rol speelt. Bovendien kan een plan voor veilig samenleven slechts zinvol zijn als tezelfdertijd en met dezelfde maatschappelijke inzet ingewerkt wordt op de meestal materiële samenlevings- en omgevingsfactoren die agressie en criminaliteit in de hand werken: een verpauperde en verkrotte leefomgeving, een onaangepast onderwijssysteem, gebrek aan maatschappelijke opvang, marginalisering door gebrek aan maatschappelijke kansen op onder meer aangepast werk, de culturele afstand tussen het individu en zijn/haar omgeving door gebrek aan taalkennis, enz. In die zin is het beter te spreken van een samenlevingsplan.  Voor de Alliantie VU&ID is veiligheid in ieder geval een mensenrecht: in een onveilige buurt is “samen”-leven niet mogelijk. De Alliantie VU&ID wil in de eerste plaats elke man of vrouw opnieuw ernstig nemen en ten volle betrekken bij het invullen van de regelgeving voor de samenleving. Alleen ernstige betrokkenheid van de bevolking bij het bestuur kan een dam opwerpen tegen agressiviteit en onverantwoordelijkheid  Voor de Alliantie VU&ID kan dit concreet worden vertaald in:   Politie  Vooraf dit: een goed veiligheidsbeleid in de statistieken veronderstelt dat men oog heeft voor zowel de criminaliteit die terug te vinden is in de statistieken als voor de lokale overlast (wild parkeren, zwerfvuil, geluidshinder….). Tezelfdertijd moet kordaat worden opgetreden tegen de toenemende verkeersonveiligheid en – agressie. In dat verband wordt gepleit voor een verantwoorde uitbreiding van het gebruik van onbemande camera’s.  DE ZOGENOEMDE “GROTE” CRIMINALITEIT.  De Alliantie VU&ID pleit onder meer voor:  -   Georganiseerd preventief optreden tegen elke vorm van grote     criminaliteit door bijvoorbeeld het voorleggen per onderneming van     een veiligheidsplan, afdoende en tijdige doorlichtingen van     ondernemingen om economische, fiscale en financiële criminaliteit te     voorkomen;  -   Een leidende rol bij het bestrijden van de grote of zware     criminaliteit voor het college van procureurs-generaal en voor de     federale procureur;  -   Zwaardere en effectieve bestraffing met gewaarborgde     strafuitvoering, waarbij de op te richten     strafuitvoeringsrechtbanken een belangrijke rol spelen;  -   Het voorkomen van de onverantwoord vervroegde invrijheidstelling van     gevaarlijke criminelen en niet-aangepasten.      1.             De zogenoemde “kleine” criminaliteit  De Alliantie pleit onder meer voor:  -   Meer wijkbetrokken-politie op straat;  -   De wijkagent als een verplicht onderdeel van de plaatselijke     politionele organisatie;  -   Grotere spreiding van de politiekantoren;  -   Geen risicozones die de politie zou schuwen;  -   Oprichting van fietsbrigades;  -   Toepassing van het beginsel van de nul-tolerantie in risicozones.  Een en ander veronderstelt een efficiënte basispolitiezorg: naast de diensten 100 en 101 moeten er voldoende manschappen zijn voor een afdoende wijkpolitiezorg. Een betere organisatie en grondige vereenvoudiging van de werkprocessen binnen de politiediensten kan een eerste stap zijn.  Uiteraard veronderstelt de basispolitiezorg ook de participatie van de burger. Dat kan bij het signaleren van problemen of het uitdokteren van preventieve maatregelen tot en met het voorstellen van politie- en andere maatregelen. Zeker veiligheidsplannen moeten het voorwerp zijn van democratisch georganiseerde inspraak van de bevolking via de gemeenteraad.  Overleg en samenwerking binnen de Inter Politie Zones (IPZ) zijn absolute prioriteiten.  De Alliantie VU&ID is voorstander van sensibilisering en preventie op gemeentelijk vlak. Bijv. door het toekennen van een premie de bevolking aanzetten tot het nemen van preventieve beveiligingsmaatregelen.  De Alliantie VU&ID is en blijft een absoluut pleitbezorger van een zo goed mogelijk uitgebouwde lokale politie. Elke poging om te komen tot een eenheidspolitie zal door de Alliantie VU&ID met de grootste kracht bestreden worden.  1.         Justitie       Een betere magistratuur  De Alliantie VU&ID is voorstander van:  -   Meer middelen voor de rechterlijke macht, een planmatige     informatisering en een meerjarenplan voor de infrastructuur;  -   Het snel opstarten van de school voor magistratuur;  -   Een correcte verloning van magistraten.      1.             Openbaar ministerie  -   Het openbaar ministerie moet zich toespitsen op kerntaken en dus     moeten louter administratieve opdrachten afgestoten worden;  -   Bemiddeling moet de absolute prioriteit zijn, ook en vooral bij     jeugdcriminaliteit;  -   Samen met de dagvaarding moet een uitzetting van de feiten en een     vermelding van de bewijselementen betekend worden door het openbaar     ministerie;  -   Ter bestrijding van de grote criminaliteit moeten bijzondere     opsporingsmethoden ingevoerd worden;  -   Voor elke tak van de economie of voor elke type van zware misdaad     moet een federale parketmagistraat aangesteld worden.      1.             Snelrecht  De Alliantie VU&ID is absoluut voorstander van de invoering van het beginsel van het snelrecht in het Belgisch recht. Reeds midden 1998 pakte de VU in de Kamer van Volksvertegenwoordigers uit met een wetsvoorstel om het snelrecht in te voeren.   Jeugdcriminaliteit/Bijzondere Jeugdzorg  Jongeren die ontsporen moeten nieuwe kansen krijgen met nieuwe perspectieven. Jongeren die een misdrijf plegen, hebben recht op een correcte sanctie en opvang op maat.  De Alliantie VU&ID wil daarom:  -   Een grondige hervorming van de bijzondere jeugdzorg door preventie,     opvoedings- en gezinsondersteunende maatregelen;  -   De uitbouw van een degelijke hulpverlening waarin de bestaande     deskundigheid zo goed mogelijk gevaloriseerd wordt. Kernbegrippen     daarbij zijn een cliëntgerichte aanpak met multidisciplinaire     screening en diagnose;  -   De invoering van het begrip veralgemeend herstelrecht.  Hier zijn nodig:  -   Een homogeen bevoegdheidspakket zodat de Vlaamse Gemeenschap terzake     een eigen beleid kan uittekenen;  -   De uitwerking van een jeugdsanctierecht met als uitgangspunt dat     kinderen volwaardige deelnemers moeten kunnen zijn in het     samenlevingsgebeuren. Een jeugdsanctierecht veronderstelt voor de     Alliantie VU&ID: een snel rechterlijk optreden, voldoende     rechtsbescherming, mogelijkheid voor de betrokkenen om onder     toezicht zelf het conflict, ontstaan door een misdrijf, op te     lossen. Een sanctiepakket dat zowel bemiddelen, als alternatieve     straffen en zelfs vrijheidsberoving mogelijk maakt en een meer     soepele mogelijkheid voor de jeugdrechtbank om een zaak uit handen     te geven en door te schuiven.      1.             Ethische problemen  In het openbaar een rustig debat over ethische problemen voeren is in Vlaanderen niet echt vanzelfsprekend. Deskundigen mogen ergens in hun ivoren toren over een en ander van gedachten wisselen, maar daar blijft het meestal bij. Dat wil niet zeggen dat de Alliantie VU&ID vraagt dat de politiek nu maar voor alles en nog wat regels uitvaardigt en bijvoorbeeld bepaalt wat de grenzen zijn voor de toepassing van nieuwe biotechnologische toepassingen.  PRIORITEITEN EN DOESTELLING:  De politiek moet wel een kader scheppen met duidelijke prioriteiten en doelstellingen, waarbinnen beslissingen genomen kunnen worden. Daarbij moet er voor gezorgd worden dat alle belanghebbende actoren bij het debat met voldoende kennis van zaken de discussie aangaan. Dus niet alleen politiek, maar ook wetenschap, industrie en vooral de publieke opinie.  ETHISCHE DEBATCULTUUR:  Adviezen van het Raadgevend Comité voor de Bio-Ethiek zijn niet voldoende als basis voor verantwoorde ethische beleidsbeslissingen. Het cultiveren van een ethische debatcultuur en dat op verschillende niveaus is levensnoodzakelijk. De Alliantie VU&ID pleit voor publieksconferenties over ethische onderwerpen.  OPVOLGING EN EVALUATIE:  De Alliantie VU&ID eist een ernstige opvolging en evaluatie van in het verleden genomen beslissingen onder meer inzake abortus en euthanasie. Voorlopige resultaten van een onderzoek in Nederland wijzen op een falende controle op euthanasie.  § 5. EEN MONDIALE SAMENLEVING VOOR ALLE MENSEN  Omdat mensen niet elk op hun eilandje leven, is daadwerkelijke internationale solidariteit een levensnoodzakelijke brug die de Alliantie VU&ID wil slaan tussen de bevolking en de samenleving. Die solidariteit moet de beginselen van democratie, goed bestuur en de eerbiediging van mensenrechten, waar ook ter wereld, mee willen realiseren... Dat betekent onder meer het onvoorwaardelijk steunen van het recht op zelfbeschikking voor alle volkeren en het even onvoorwaardelijk steunen van elke strijd om eerbiediging van de mensenrechten. Maar dat betekent ook daadwerkelijk investeren in vrede door onder meer een strenge beheersing van de wapenhandel en een grondig herdenken van onze defensie.   A. Investeren in vrede  Bewapening leidt tot welvaartsverlies. Zoveel is al lang voor iedereen duidelijk. In ontwikkelingslanden beschikt de toevallige machtselite meestal over voldoende geld om wapens te kopen die enerzijds hun machtspositie moeten versterken en anderzijds moeten helpen om de plaatselijke bevolking onder druk te blijven houden. Een zelfde verschijnsel doet zich voor in landen waar een loopje wordt genomen met democratie en mensenrechten. Daarom blijft de vraag naar controle op of verbod van productie of handel in wapens meer dan ooit actueel.  Daarom moet de zo goed als ongebreidelde wapenproductie en wapenhandel zowel op Europees als op internationaal vlak aangepakt worden. Daarbij moet een deel van de middelen die vrijkomen door de beperking van de wapenproductie, aan de ontwikkelingslanden worden overgedragen. De internationale gemeenschap moet intussen alles op alles zetten om de grondoorzaken van gewapende conflicten zoveel mogelijk door overleg de wereld uit te helpen.  De Alliantie VU&ID staat daarom voor   Streven naar veiligheid  Er gaan te weinig middelen naar het vermijden van conflicten. Voorkomen van geweld vraagt meer dan vroegtijdige conflictbeheersing, veronderstelt meer dan het alleen maar het in stand houden van een status-quo, maar vereist ook aandacht voor de diepere oorzaken van geweld en voor de slachtoffers van geweld en onderdrukking. Geweld- en conflictpreventie is overigens zinloos als niet tezelfdertijd een halt wordt toegeroepen aan de wapenproductie- en handel.   Wereldwijde controle op kleine wapens  De Alliantie VU&ID wil  -   Dat de Belgische regering initiatieven neemt om de categorie van de     lichte wapens toe te voegen aan het VN-wapenregister, dat nu beperkt     is tot de grote conventionele wapens. Een regionaal wapenregister     zou een stap in de goede richting zijn. Ieder wapen moet gemarkeerd     worden zodat de trafiek van wapens kan worden gevolgd.  -   Het verkopen van overtollige wapens aan vooral ontwikkelingslanden     en conflictregio’s tegengaan. Economische hulp, schuldverlichting,     het deelnemen aan regionale en VN-wapenregisters zijn middelen om     ontwikkelingslanden te bewegen tot minstens het beperken van hun     wapenimport;  -   Om na een conflict in een regio de doorstroming van wapens naar een     andere regio te bemoeilijken, dat de VN een programma opzet voor het     terugkopen van wapens. Het inzamelen van wapens en demobilisatie     moet een verplicht onderdeel zijn van elke vredesafspraak;  -   Dat België internationaal werk maakt van voorstellen inzake     demobilisatie en maatschappelijke reïntegratie van kindsoldaten.      1.             Europese controle op de wapenhandel  Een Belgische controle op de wapenhandel kan pas effectief zijn als ook op Europees vlak bindende afspraken gemaakt worden. De Alliantie VU&ID pleit voor de correcte uitvoering en het aanscherpen en bindend maken van het Europees actieprogramma tegen illegale wapenhandel. De Alliantie VU&ID wil dat de Belgische regering zich intussen inzet om op Europees vlak op korte termijn te komen tot een gemeenschappelijke en beperkende interpretatie van de Europese criteria inzake wapenexportbeleid.   Strijd tegen illegale wapenhandel  Naast de beperkende harmonisering op Europees vlak van de legale wapenhandel, moet men krachtig werk maken van de strijd tegen de illegale wapenhandel. Ook op dat vlak pleit de Alliantie VU&ID voor een Europese gedragscode.  De Allliantie VU&ID wil intussen dat de Belgische justitie zou kunnen optreden tegen Belgische bedrijven en burgers die zich in het buitenland schuldig maken aan internationaal getolereerde misdrijven inzake illegale wapenhandel. Men kan daartoe het beginsel van de extra-territorialiteit, dat nu reeds geldt voor bijvoorbeeld mensenhandel, uitbreiden tot de illegale wapenhandel.  VERSTRENGDE BELGISCHE WETGEVING OP DE WAPENHANDEL.  Voorafgaand advies van een mensenrechtencommissie:  Een uitvoervergunning voor wapens kan pas als men eerst advies vraagt aan een onafhankelijke mensenrechtencommissie over de toestand inzake mensenrechten in het land van bestemming. De bevoegde minister moet bij het nemen van zijn uiteindelijke beslissing motiveren op welke manier hij met dit advies al dan niet rekening houdt.  VERSTREKTE PARLEMENTAIRE CONTROLE:  De regering geeft in een jaarlijks rapport aan Kamer en Senaat een overzicht van welke wapenleveringen, voor welke bedragen, aan welke landen. Uiteraard moet daarbij het advies van de mensenrechtencommissie vermeld worden. Informatie over de betrokken bedrijven moet bij de bespreking van dit rapport mondeling worden toegelicht.  AANPASSING CRITERIA WAPENUITVOER:  De Alliantie VU&ID wil een aanpassing van de wettelijke criteria voor de beoordeling van een aanvraag voor een uitvoer- of doorvoerlicentie.  Voorts wil de Alliantie VU&ID een verbod op wapenleveringen aan landen met weinig budgettaire ruimte voor sociaal-economische middelen die tezelfdertijd extra veel middelen besteden aan wapenaankopen;  VERBOD OP ELEKTROSHOCKWAPENS:  De Alliantie VU&ID wil de snelle goedkeuring van het verbod op elektroshockwapens en Belgische initiatieven om een internationaal verbod op dit soort wapens af te dwingen.  VERBOD OP ANTIPERSOONLASERWAPENS EN ANTISENSORLASERWAPENS:  De Alliantie VU&ID wil een algemeen verbod op dit soort wapens en soortgelijke mechanismen. Door deze wapens te verbieden in eigen land kan België een signaal geven voor een internationaal debat daarover.  VERBOD OP DE PERSOONLIJKE VERDEDIGINGSWAPENS VAN HET TYPE P90, MUNITIE TYPE SS19:  De Alliantie VU&ID wil een verbod op de categorie futuristische wapens en persoonlijke verdedigingswapens zoals de P90 en natuurlijk ook op de munitie voor dat soort wapens, berucht om hun bijzonder hoog doorboringsvermogen.  VERBOD OP AANBIEDEN VAN WAPENS OP INTERNET.  De Alliantie VU&ID wil een verbod op het aanbieden van wapens via Internet of andere elektronische media. De Alliantie VU&ID verzet zich ook tegen het houden wapenbeurzen in het algemeen, van hoogtechnologische wapenbeurzen in het bijzonder.  -          Geen hoogtechnologische wapenhandel  De hoogtechnologische industrie speelt een voortrekkersrol in de ontwikkeling van nieuwe wapensystemen. De Alliantie VU&ID is voorstander van wettelijke initiatieven om overheidssteun, hetzij vanwege de GIMV, hetzij van het IWT (Vlaams Instituut voor Bevordering van het Wetenschappelijk Technologisch Onderzoek), hetzij via andere kanalen te ontzeggen als dat overheidsgeld wordt geïnvesteerd in de ontwikkeling van producten met een militair aspect of in militair afgeleide activiteiten, alsook hoogtechnologische wapensystemen.   Totale nucleaire ontwapening  De Alliantie wil geen opslag of doorvoer van kernwapens op Belgisch grondgebied. De Alliantie VU&ID wil dat de Belgische regering het voortouw neemt om een internationale conferentie te organiseren waar kan worden onderhandeld over een verdrag om alle atoomwapens te vernietigen. Binnen de NAVO of andere militaire samenwerkingsverbanden moet België pleiten voor het afstoten van alle nucleaire taken.   Oprichting Vlaams Instituut voor de Vrede  De Alliantie VU&ID eist de oprichting van een onafhankelijk Vlaams Instituut voor de Vrede met als opdracht het aanleggen van documentatie, studie en onderzoek te verrichten, advies te geven omtrent polemologie, sociale defensie, wapenbeheersing, internationale wapenhandel en alle andere aspecten verbonden aan dit thema.   B. Zin en onzin van “een” Belgische defensie  Wie “vrede” zegt, denkt uiteraard ook meteen aan verdediging. En dus aan een leger met natuurlijk ook militairen die uiteraard wapens nodig hebben om te kunnen “verdedigen”.  Iedereen weet dat het traditionele beeld van “een” leger als een staat buiten de samenleving met eigen structuren, eigen wetten en vooral een eigen logica, vandaag hopeloos achterhaald is. Zeker de jongste jaren werden en worden alsmaar meer vragen gesteld over zin en eventueel ook onzin van “een” Belgische defensie. De opeenvolgende tussenkomsten van “onze jongens” in over de wereld verspreide brandhaarden heeft bij niet weinigen vragen doen rijzen over hoe het nu verder moet met dat leger dat de Belgische belastingbetaler toch nog altijd goed 100 miljard per jaar kost. Van een grondige maatschappelijke discussie daarover is vooralsnog niet echt iets in huis gekomen. Het recente parlementair debat over “de toekomst van het leger” was naar ons aanvoelen een maat voor niets. Het blijkt immers dat de politieke discussie er vooral op gericht was om duidelijk te stellen dat wat nog overblijft van het Belgisch leger eerst en vooral veel meer geld nodig heeft. Liefst een verdubbeling van het nu toegekende budget. Zonder dat er evenwel werd bijgezegd waar men dat extra geld zou vinden.  Terzake zegt de Alliantie VU&ID zeer duidelijk:  -   Dat vanuit een fundamentele pacifistische opstelling het opdoeken     van het Belgisch leger meer dan welkom zou zijn, maar intussen wil     de Alliantie dat de structuren van dat leger zodanig georganiseerd     worden dat een efficiënte en democratisch legitieme defensie     mogelijk wordt;  -   Dat “defensie” een zuivere Europese opdracht zou moeten zijn, zodat     de EU ook over de militaire instrumenten zou beschikken om een     Europees buitenlands beleid te voeren. Een en ander moet men     inkapselen in een paneuropees vredesstreven, bijvoorbeeld binnen de     OVSE. Enig isolationisme kan daarbij niet erg zijn: de Alliantie     VU&ID vindt dat Europa niet altijd en overal militair moet optreden;  -   Dat bij dat alles een groter impact van de parlementaire     instellingen in Europa essentieel is, te beginnen bij het Europees     parlement;  -   Dat op Belgisch vlak de taalwetgeving slecht of zo min mogelijk     toegepast wordt. De Alliantie VU&ID wil niet hetzelfde meemaken     binnen een Europese defensiemacht en dus eist de Alliantie VU&ID     terzake voorafgaande sluitende waarborgen. "Pour les Flamands la     même chose”, kan echt niet nog eens;  -   Dat het spreekt dat een operationeel Europees leger niet los kan     worden gezien van een Europese buitenlandse politiek die moet     gericht zijn op onder meer de strijd tegen internationale     wapenhandel, de strijd voor duurzame ontwikkeling, voor een     rechtvaardige wereldeconomie….Pas als dat alles uitgetekend is op     Europees vlak, kan men praten over de nationale bijdrage.  Meer concreet stelt de Alliantie VU&ID:  -   Het is fout het Belgisch leger een te uitgebreid takenpakket toe te     kennen. Hoe nobel ook, niet alles is een taak van het Belgisch leger     dat met een beperkt budget moet rond komen. De hoofdtaak is en     blijft de collectieve defensie van het Europese grondgebied. Al te     zeer wordt nu alles binnen een bijna exclusieve NAVO-context     gesitueerd en niet binnen een Europees gerichte militaire structuur.     Op die manier wordt parlementaire controle op de structuren zo goed     als onmogelijk.  -   Vanuit de militaire gemeenschap wordt vandaag alles toegespitst op     de vredeshandhaving. Zonder dat daarbij vragen gesteld worden over     het mogelijk verschil tussen een tussenkomst in Kosovo of een     interventie in Afrika. Volgens de Alliantie VU&ID gaat het niet     zozeer om de noodzaak de vrede overal in de wereld te beveiligen of     te bevorderen, wel om de vraag of militairen daar een concrete rol     in moeten spelen en dus opgeleid, uitgerust en gefinancierd moeten     worden met het oog op deelname aan dit soort acties.  -   Wat voor grote militaire operaties geldt, speelt ook voor     humanitaire acties op internationaal vlak. Het Rwanda-avontuur     leerde ons inderdaad dat wat ook de formele uitleg is voor onze     militaire aanwezigheid ergens, de machten ter plaatse die presentie     ervaren als een louter militair optreden.  -   Wat de traditionele “hulp aan de natie” betreft, stelt de Alliantie     VU&ID dat men dit niet meer kan zien als een afzonderlijke opdracht     voor het leger. Dit is een zaak voor de civiele bescherming en de     brandweer.  -   Door een verkeerde leeftijds- en niveaupiramide zit het Belgisch     leger met relatief dure en weinig operationele troepen. Men moet zo     spoedig mogelijk een normale leeftijds- en functieopbouw     bewerkstelligen. De Alliantie VU&ID pleit voor een positieve aanpak     van het probleem van de noodzakelijke afvloeiing van oudere     militairen;  -   De gebrekkige rekrutering van jongeren, vooral Vlaamse, is niet     alleen te herleiden tot alleen maar een gebrek aan interesse vanwege     die Vlaamse jongeren. Er zijn tal van structurele oorzaken voor die     Vlaamse aversie voor het militaire: ongelijke geografische spreiding     van legerplaatsen, de feitelijke tweetaligheid in het grootste deel     van de eenheden, slechte verloning, stroeve aanwervingsprocedure. In     verband met de taalverhouding bij het leger, vindt de Alliantie     VU&ID dat een 60N/40F verhouding op alle niveaus moet bewaard     blijven.  -   De Alliantie VU&ID vraagt een grondige evaluatie met conclusies rond     het in stand houden van een reserve.  -   Als er dan toch leger blijft bestaan, dan moeten de militairen     natuurlijk ook materiaal hebben. In dat verband stelt de Alliantie     VU&ID “beter minder soldaten, maar goed uitgerust” dan “evenveel     soldaten die slecht uitgerust zijn”. Het argument dat de NAVO     bepaalt wat we moeten kopen en wanneer, snijdt geen hout;     NAVO-verplichtingen zijn immers nauwelijks meer dan het formaliseren     van de verzuchtingen terzake van opeenvolgende ministers van     defensie.  -   De Alliantie VU&ID vraagt een dringende doorlichting van de     structuur van de krijgsmacht. Tezelfdertijd wordt ook gevraagd de     regionale milieuwetgeving integraal van toepassing te maken op alle     militaire installaties.  -   Landsverdediging wil eerst meer middelen en dan vernieuwen. De     Alliantie VU&ID wil eerst fundamentele vernieuwing inzake     inschakeling in het Europees beleid, de pacifistische grondgedachten     van dat beleid, de democratische controle, de legeraankopen, enz.     Pas als dat bewaarheid wordt, kan er ook een discussie gevoerd     worden over de noodzakelijke middelen.  C. ONTWIKKELINGSSAMENWERKING  Het is bekend: als er iets ziek is in het Belgische systeem, is het wel de Belgische ontwikkelingssamenwerking of wat daarvoor soms moet doorgaan. De oorspronkelijk goede intenties en de intussen doorgedrukte hervormingen hebben niet geleid tot een beter resultaat en het ziet er niet naar uit dat dit morgen wel zo zal zijn. Het hulpniveau heeft intussen een historisch dieptepunt bereikt, nauwelijks 0,3 procent van het BNP.  De Alliantie VU&ID pleit voor een samenhangend beleid waarin de Belgische en de Vlaamse bijdragen aan het herstellen van de manklopende Noord-Zuidverhoudingen, het stopzetten van de schending van de mensenrechten en de uitbuitingsprocessen van mensen en volkeren duidelijk worden omschreven.  Voor de Alliantie VU&ID moet ontwikkelingssamenwerking kansen op zelfontplooiing bieden aan volkeren, groepen en mensen in een wereld die grote delen van de bevolking vasthoudt in een kringloop van isolement en uitbuiting.  Die kringloop kan worden doorbroken door:  -   Een rits van structurele veranderingen gaande van rechtvaardige     prijzen in de wereldhandel, het kwijtschelden van de schuldenlast     van de armste landen, de participatie in alle politieke structuren     gericht op of het handhaven of het scheppen van de vrede, het nemen     van krachtige initiatieven die de positie van derde wereldlanden en     –producenten in de internationale handel verbeteren. De eigen     buitenlandse politiek en dus ook het beleid inzake     ontwikkelingssamenwerking moet zich eerst en vooral richten op die     veranderingen, zowel op het Belgische als op het Vlaamse vlak.     Europa moet in dat verband kunnen optreden als een eensgezinde     grootmacht.  -   Een concrete aanpak van de grootste noden in solidariteit tussen de     mensen hier en de mensen in de Derde Wereld. Ontwikkelingsbeleid     moet vertrekken vanuit de werkelijke behoeften zoals die worden     vastgelegd door de lokale gemeenschappen. Het moet gericht zijn op     het herstel van de controle en het beheer van die plaatselijke     gemeenschappen over hun eigen natuurlijke rijkdommen. Dit     veronderstelt een zeer gedecentraliseerde aanpak en daadwerkelijke     participatie van de betrokkenen.  -   Die brug tussen hier en ginds veronderstelt dat ook Vlaanderen     inzake ontwikkelingssamenwerking een eigen rol kan spelen met nodige     beleidsinstrumenten. De Alliantie VU&ID stelt vast dat het nieuw     opgerichte BTC, ex-ABOS geen rekening houdt met de verschillen in     aanpak tussen de twee deelstaten. Daarom moet het Belgisch beleid op     de eerste plaats coördinerend zijn tussen Vlaanderen en Wallonië, de     zuidelijke partners en de internationale gemeenschap. Daarom moet     het Europees ontwikkelingsbeleid coördinerend en aanvullend zijn     daar waar een grootschalige aanpak nodig is.  -   Op alle niveaus moet de participatie van de partners uit het Zuiden     gewaarborgd worden, de democratische controle op de besteding van de     middelen verstevigd worden en door decentralisatie de uitvoering     ervan versoepeld worden.  -   In de volgende regeerperiode is een geleidelijke verdubbeling van     het budget voor ontwikkelingssamenwerking tot de internationaal     afgesproken 0,7 procent een absolute prioriteit. De Alliantie VU&ID     wil dat ten laatste in 2010 de 1 procent norm wordt bereikt.  -   Een verdere investering is nodig in de menselijke infrastructuur om     daadwerkelijke participatie en effectieve ontwikkelingssamenwerking     mogelijk te maken.  -   Meer middelen moeten in de eerste plaats gericht worden op de     armsten in de wereld.  -   De NGO’s in Noord en Zuid moeten daarbij hun rol kunnen spelen     inzake bewustwording, participatie, organisatie van het economisch     leven, onderwijs, cultuur en gezondheidszorg.  -   Erkenning en waardering van hun culturele waarden is voor     gemarginaliseerde en gediscrimineerde groepen een voorwaarde om te     kunnen bijdragen aan hun emancipatie.  -   Om te komen tot een internationaal aanvaarde gedragscode voor     bedrijven, die sociaal en ecologisch onaanvaardbare praktijken     onmogelijk maakt, moet er een ernstig Belgisch initiatief komen.  -   Het invoeren van een milieu-effectenrapport en een     sociale-effectenrapport die voorafgaandelijk elk Vlaams en Belgisch     initiatief inzake ontwikkelingssamenwerking moet evalueren op     mogelijke negatieve gevolgen voor kwetsbare bevolkingsgroepen en hun     leefomgeving.  -   Ook voor vluchtelingen:    Wie een kwaliteitsvolle samenleving wil die ook nog waarde-vol is voor   alle mensen kan uiteraard niet buiten het vluchtelingenprobleem.   Mensen die om uiteenlopende redenen hun samenleving moesten   ontvluchten, mensen die op zoek zijn naar iets meer kwaliteit, naar   een samenleving waar ook zij mensen kunnen zijn.  Wat stellen we vast?  Dat niet weinigen van die zoekenden soms jarenlang moeten wachten op een beslissing, zeg maar op menselijke zekerheid. Sommigen deden intussen wel al het mogelijke om zich in te passen in hun nieuwe leefomgeving. Komt daarbij dat het probleem van mensen-zonder-papieren dramatische vormen aanneemt. En dat terwijl in de wereld steeds meer bevolkingsgroepen op de vlucht slaan voor vervolging, burgeroorlog of verdrukking.  Voor de Alliantie VU&ID mag het debat over een vluchtelingen- en migratiebeleid zich zeker niet beperken tot remedies voor het huidige asielbeleid. Tussen de uitersten “gesloten grenzen” en “deuren wijd open” liggen tal van mogelijkheden voor een migratiebeleid dat rekening houdt met de internationale en ethische verantwoordelijkheid van de overheid aan één kant en de draagkracht van onze samenleving aan de andere kant.  In afwachting wil de Alliantie VU&ID concrete maatregelen voorstellen voor de meest dringende problemen:  UITBREIDING VAN RECHTSWEGE VAN HET RECHT OP VERBLIJFSVERGUNNING:  De asielaanvrager die te goeder trouw is, die meer dan vijf jaar rechtmatig in het land verblijft zonder dat een beslissing is genomen over zijn aanvraag, krijgt automatisch een definitieve verblijfsvergunning. Op termijn kan de termijn van vijf jaar worden teruggebracht tot drie jaar. Het komt er inderdaad op aan dat de asielaanvrager binnen “een redelijke termijn” zekerheid heeft over zijn of haar toekomst.  OBJECTIVERING VAN EEN INDIVIDUELE AANVRAAG TOT VERBLIJF:  Een vreemdeling kan een individuele aanvraag indienen tot regularisatie van zijn verblijf. Alleen is het moeilijk te achterhalen op basis van welke argumenten geoordeeld wordt over dit verzoek.  De Alliantie VU&ID wil dat deze procedure niet alleen vergemakkelijkt wordt, maar vooral geobjectiveerd. Elke aanvraag moet dezelfde objectieve procedure volgen: voorgelegd worden aan de commissie voor advies die ze toetst aan de vastgelegde criteria. De aanvrager moet de kans krijgen zich te laten horen.  EENMALIGE, BEGELEIDE REGULARISATIE VAN ILLEGALEN:  Een kwaliteitsvolle samenleving die ook een waarde-volle maatschappij wil zijn, kan niet ziende blind blijven voor de aanwezigheid hier van talloze illegalen. Op zich is dat al een ondergraving van het principe “kwaliteitsvolle’” samenleving. Het is intussen duidelijk dat de traditionele spelregels terzake geen soelaas bieden, dat er dus nood is aan een “nood”-ingreep. Daarom stelt de Alliantie VU&ID een eenmalige, geïndividualiseerde en voorwaardelijke overgangsmaatregel voor die er op gericht moet zijn zoveel mogelijk illegalen uit hun illegaliteit te halen. En dat op een wijze die voor hen hun integratie bevordert en die voor de samenleving draaglijk en aanvaardbaar is.  Zo wil de Alliantie VU&ID dat slachtoffers van mensenhandel, die actief meewerken aan het oprollen van deze misdadige netwerken, aanspraak kunnen maken op een regularisatie.  De Alliantie VU&ID wil dat de illegale vluchteling of de afgewezen politieke vluchteling die te goeder trouw is en minstens vijf jaar in ons land verblijft, op eenvoudige aanvraag een verblijfsvergunning van 1 jaar kan krijgen. Indien mét familie, dan kan dit na 4 jaar. Nadien moet hij zich laten inschrijven als werkzoekende en een cursus “taal en sociale vaardigheden” volgen.  EEN “TIJDELIJK” STATUUT VAN ONTHEEMDE:  Wie niet zelf kan bewijzen dat hij of zij inderdaad “politiek” vluchteling is, valt uit de boot. Voor die mensen stelt de Alliantie VU&ID een tijdelijk statuut van ontheemden voor. Dat kenmerkt zich doordat eerst de vraag wordt behandeld of een bepaalde groep mensen recht heeft op bescherming en nadien op het individuele vlak of men behoort tot de groep waarvoor een beschermingsstatuut wordt doorgevoerd.  Het is wel duidelijk dat het toekennen van een ontheemdenstatuut een internationale bevoegdheid is. De beoordeling of iemand inderdaad behoort tot de groep waarvoor een ontheemdenstatuut werd aangenomen, moet nationaal blijven.   D. Het gaat altijd om mensen en hun rechten  Zoals de Volksunie is ontstaan vanuit een concrete bekommernis voor de individuele en collectieve rechten van de Vlaamse bevolking, zo begon ID21 als voorvechter van de democratische rechten van alle burgers. De twee partners in de Alliantie vinden dus een oorsprong bij hun bekommernis voor mensenrechten.  Beiden onderschrijven de stelling dat mensenrechten universeel en ondeelbaar zijn. Alle mensen en alle volkeren moeten over alle mensenrechten beschikken; mensenrechten staan immers met elkaar in verband, zijn van elkaar afhankelijk en versterken elkaar. Daadwerkelijke internationale solidariteit moet de beginselen van democratie, goed bestuur en eerbiediging van de mensenrechten in heel de wereld en op alle niveaus mogelijk maken.  De Alliantie VU&ID staat terzake meer concreet voor:  OP HET BINNENLANDS VLAK:  -   Een offensief beleid rond mensenrechten, waarbij alle rechten,       individuele en collectieve, politieke, economische en sociale in       de meest brede en dynamische betekenis van het woord de hoeksteen       van dat beleid moeten vormen;  -   Het ratificeren en in de praktijk brengen van alle internationale       verdragen inzake mensenrechten;  -   Een actief beleid voor het wegwerken van alle bestaande       discriminaties;  -   Een jaarlijks verslag in de verschillende parlementen over het       beleid inzake mensenrechten;  -   Het vooraf onderwerpen aan een sociaal-effectenstudie van alle       activiteiten, zowel op Belgisch als op Vlaams vlak, die een       mogelijke weerslag hebben op kwetsbare bevolkingsgroepen.  -   OP HET BUITENLANDS VLAK:  -   Vraagt de Alliantie VU&ID dat België in alle internationale     organisaties waar zij lid van is een voortrekkersrol zou spelen     inzake mensenrechten. Meer bepaald moet gestreefd worden naar     dwingende juridische instrumenten die de toepassing van economische,     sociale en collectieve rechten waarborgen.  
