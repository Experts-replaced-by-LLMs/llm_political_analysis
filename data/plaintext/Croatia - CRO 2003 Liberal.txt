Liberalna stranka za dobru Hrvatsku
Treća mogućnost za hrvatsku budućnost
Izborni program LS-a
1. Znanost i obrazovanje  - siguran dobitak
Budućnost svakog djeteta je važna.
Obrazovanje omogućuje slobodu: slobodu izbora dobrog zanimanja, slobodu da se bavimo onim što volimo, slobodu da iskorištavamo vlastite talente i slobodu da kvalitetno doprinosimo životu vlastite zajednice.
Često se čuju fraze da nam znanja i obrazovanja ne manjka, no rezultati nedavnog popisa stanovništva govore drugačije.
Razočarava i uznemiruje što u Hrvatskoj ima:126,000 nepismenih
1,700,000 ljudi završilo je samo osnovnu školu ili manje od toga,
a svega oko 350,000 ili 7,8% je visoko obrazovano.
U usporedbi sa zemljama EU, gdje je 20% visoko obrazovanih, Hrvatska je daleko ispod prosjeka.
U zemljama EU radno sposoban čovjek ima u prosjeku 14 godina školovanja, dok je u Hrvatskoj taj prosjek svega 11,5 godina, što bitno otežava uključivanje Hrvatske u suvremeno globalno gospodarstvo.
Problemi nastaju već na razini osnovne škole: jednim računalom u prosjeku se služi 32 učenika, u eri kada je informatička pismenost neupitno potrebna.
Nastavni programi pretrpani su gradivom, a školska godina kraća je 30 dana od prosjeka u EU.
Rezultati jednog istraživanja pokazali su da čak 30% učenika u Hrvatskoj nije u stanju svladati nastavno gradivo.
Kakvi su pravi rezultati takvog obrazovanja?
Podaci o usvojenosti gradiva ne postoje, jer nema objektivnih pokazatelja poput npr. državnih testova.
S druge strane stoji podatak da su 60% učenika osnovnih škola odlikaši, što pokazuje srozavanje svih kriterija ocjenjivanja.
Sustav obrazovanja izgrađuje i dalje tradicionalne i autoritarne predodžbe: čak 65% mladih misli kako djecu treba odgajati u strogoj poslušnosti, a preko polovice njih misli da je ženama mjesto u kuhinji.
Ovo su rezultati jednog zapuštenog i zapostavljenog obrazovnog sustava za koji se izdvaja najmanja stopa BDP-a u Europi (manje i od Albanije), svega 3,2%.
Liberalna stranka traži porast izdvajanja iz BDP-a za obrazovanje i znanost, sa sadašnjih 3,2% na europskih 6%.
LS drži da reforma školstva u Hrvatskoj mora krenuti od KVALITETE SADRŽAJA:prilagoditi nastavne planove i programe sposobnostima učenika i podizanju konkurentnosti hrvatskoga gospodarstva;
smanjiti gomilanje informacija i naučiti kritički misliti
status prosvjetnih radnika nedopustiv je: plaće zaostaju 20% za plaćama ostalih zaposlenih u javnom sektoru, i to hoćemo ispraviti.
inzistirat ćemo na biranju upravljačke strukture u školstvu prema kriterijima stručnosti i sposobnosti
uvest ćemo znanstvene kriterije vrednovanja rada i znanja
razviti i ojačati školski sustav prekvalifikacija, što izravno smanjuje nezaposlenost, a pojedincu omogućava da u životu promijeni nekoliko zanimanja
NE ŽELIMO školu zatvorenu za promjene.
Ne želimo:preopširne programe i papirologiju
autoritarnost kao ni podanički odnos učitelja i nastavnika
školu koja uči neprijateljstvu prema bilo kojem obliku različitosti
tretiranje obrazovanja kao potrošnje
ŽELIMO OTVORENU ŠKOLU!
Za podizanje razine znanstvene izvrsnosti LS će:osigurati solidne temelje znanja i njegovati talente od samog početka školovanja; vrhunski pojedinci izravna su veza s međunarodnom zajednicom znanstvenika
osnivati regionalne centre znanosti i obrazovanja, kako bi stjecanje znanja bilo ravnomjerno raspoređeno po cijeloj Hrvatskoj, tzv. "centri izvrsnosti" po regijama omogućili bi brzo i koncentrirano okupljanje oko znanstvenih projekata
žuto + plavo = zeleno (liberalna zelena kampanja)
podizat ćemo svijest o potrebi zaštite okoliša među mladima - odnos prema zdravom okolišu uči se od najranije dobi
unijet ćemo u školske programe teme o održivom razvoju
po školama uvesti praksu mini-recikliranja otpada
poticat ćemo i podržavati razvoj projekata zaštite okoliša na lokalnoj i nacionalnoj razini
Samo obrazovana Hrvatska može biti konkurentna, zdrava i optimistična, uspješno integrirana u zajednički europski prostor.
2. Neka znanje zarađuje za vas!
Liberalna stranka uvjerena je da je znanje temelj gospodarskog razvitka.
Investirati u znanje i istraživanja, u inovacije i obrazovanje u novim tehnologijama, u sposobnosti zaposlenih - najbolja je investicija.
U Hrvatskoj se, međutim događa upravo obratno: umjesto sustavnog ulaganja u nova znanja i sposobnosti, potiču se one grane privrede za koje nemamo dovoljno kvalificiranih radnika, kao što su građevinarstvo i brodogradnja, pa se radnici moraju dovoditi izvana.
Istovremeno sveučilišta upisuju previše ljudi u smjerove koji ne jamče posao, nego stvaraju nove nezaposlene.
Država ne promišlja dugoročno: od preko stotinu raznih strategija niti jedna nije primjenjiva niti je blizu ostvarenja - umjesto toga država se oslanja isključivo na "vatrogasne" mjere saniranja postojećeg stanja.
Država nipošto ne smije svoje građane prepustiti tržišnom natjecanju, a da prije toga nije ispunila svoje obaveze odnosno stvorila preduvjete za razvoj:kvalitetan i reformiran obrazovni sustav, od dječjeg vrtića i osnovne škole do sveučilišta, uz poticanje dodatnog usavršavanja tijekom radnog vijeka i nakon njega
dugoročno i dalekosežno planiranje - država mora predviđati cikluse u svjetskom i europskom gospodarstvu – cikluse ekspanzije i recesije, te prema novim potrebama prilagođavati svoju makroekonomsku politiku
poticati gospodarski rast i razvoj utemeljen na regionalnim posebnostima Hrvatske.
Ali, preustroj županija, općina i gradova neće sam po sebi donijeti promjene jer se gospodarske regije ne moraju nužno preklapati s upravnima
zaštita od monopola - država mora svoje građane braniti od štetnih posljedica monopola: nerealno visokih cijena i raznih "paušala"
Gospodarska politika mora hitno postati aktivna, za što Liberalna stranka predlaže sljedeće:•        jačanje institucija slobodnog tržišta - treba jačati i razvijati privatno poduzetništvo.
Tržište - roba, usluga, kapitala, rada i ideja - jedino jamči pravednu i racionalnu raspodjelu nacionalnog bogatstva – plodova znanja, rada, inventivnosti.
Natjecanje i otvorenost tržišta najbolja su garancija za razvoj bogatog društva, a država mora jamčiti regularnost natjecanja i omogućiti svima jednake uvjete
država mora gospodarstvu – poduzetnicima jamčiti uvjete poslovanja na duži rok, a državna, službena predviđanja makroekonomskog okruženja moraju postati svojevrsno jamstvo
odlučiti razložno, a ne stihijski, koje će se grane privrede, i u kojoj regiji poticati, a koje postupno "gasiti", uz primjerenu brigu o socijalnim učincima.
Planovi moraju biti javni, jasni i povezani s prostornim, regionalnim posebnostima (uz prilagođene prostorne i razvojne planove jedinica lokalne i regionalne samouprave)
škole i sveučilišta moraju svoje nastavne programe promišljeno prilagoditi zahtjevima tržišta rada.
U suradnji s udrugom poslodavaca te s institucijama za makroekonomske analize i predviđanja, prilagođavati broj upisanih studenata i srednjoškolaca stvarnim potrebama na tržištu rada
ozakoniti mogućnost samozapošljavanja i pokretanja vlastitih poslovnih inicijativa, uz potporu za to predviđenih fondova.
Za pokretanje novih poslova, ali i za svaku kvalitetnu poslovnu inicijativu država bi morala osigurati inicijalna sredstva, logističku potporu i nadzor poslovanja kroz savjetodavnu pomoć
tržište rada treba liberalizirati ne samo u privatnom sektoru već i u državnoj upravi – u javnim službama uvesti strože kriterije, te inzistirati na znanju i učinkovitosti državnih službenika
državna uprava mora postati servis gospodarstva, njen socijalni značaj (zapošljavanje velikog broja ljudi) mora se postupno svesti na najmanju moguću mjeru, tako da se brojnost službenika zamjenjuje njihovom kvalitetom
žuto + plavo = zeleno    (liberalna zelena kampanja)
spriječavat ćemo i kažnjavati zagađivanje okoliša
smanjiti neracionalnu potrošnju, a poboljšati učinkovitost proizvodnje energije
napustiti proizvodnju energije koja doprinosi zagađivanju, a koristiti čiste izvore energije
nastaviti usklađivanje hrvatskih zakona s europskom legislativom i praksom
uvesti porezne olakšice za poduzeća koja ulažu u čiste tehnologije
poticati racionalnu potrošnju vode u proizvodnom procesu i u kućanstvima
Liberalna stranka svjesna je da je potrebno u kratkom roku unaprijediti postojeće stanje gospodarstva.
Znamo da to nije jednostavan zadatak, no za njega je potrebno prije svega znanje, dobra organizacija i politička volja.
3. Neka vlada zakon i odgovornost
Hrvatska je suočena s masovnim kršenjima zakonitosti i s bespomoćnim pravosuđem.
Reforma pravosuđa prioritet je za Hrvatsku, ukoliko želimo postati zemlja liberalne demokracije.
Pravosudni sustav mora biti u stanju kazniti prekršitelje i zločince te pravedno i brzo nadoknaditi štetu.
Liberalna stranka drži da je prvi korak prema pravosuđu kakvo želimo nova organizacija sudstva.
Nedopustivo je da Zagreb sa 770,000 stanovnika ima samo jedan Općinski sud, a ista je situacija i u ostalim većim gradovima (Split, Rijeka, Osijek).
Sudovi su pretrpani predmetima, a sucima i pravosudnim dužnosnicima posao dodatno otežava i pomanjkanje sustavnog stručnog usavršavanja.
Zakoni su često nejasni i mogu se različito tumačiti, što otvara put nesnalaženju građana i korupciji.
Liberalna stranka posebno je osjetljiva prema žrtvama nasilja, onog obiteljskog i onog utemeljenog na predrasudama i mržnji spram manjinskih skupina.
Uvjereni smo da nije učinjeno dovoljno niti edukacijom, a niti oštrijim kaznama, kako bi se ovakvi zločini spriječili.
Liberalna stranka ustrajavat će na slijedećem:uspostaviti po jedan sud u prosjeku na 100.000 stanovnika
promijeniti postupovne zakone (kazneni i parnični) radi skraćivanja trajanja postupaka
broj sudaca pojedinih sudova odrediti s obzirom na broj predmeta i na opterećenost suda
sucima osigurati sustavno stručno usavršavanje, pristup literaturi i novim tehnologijama za učinkovitiji rad na predmetima
razvijati mehanizme suradnje sudaca sa policijom, centrima za socijalni rad i nevladinim udrugama
stručnost, rad i učinkovitost moraju biti osnovni kriteriji izbora i napredovanja sudaca
trenutno rasporediti izabrane suce na druge sudove prema potrebama
novi zakoni moraju biti jasni i logični, raspravljeni u širokom krugu stručnjaka i javnosti te usklađeni s europskim standardima.
iskorijeniti korupciju u svim oblicima, a osobito u pravosuđu, koristeći se pritom metodama i iskustvima zemalja EU.
Posebnu pozornost obratiti zemljišno - knjižnim odjelima sudova
žuto + plavo = zeleno    (liberalna zelena kampanja)
uvest ćemo europske standarde pri nadgledanju emisija štetnih plinova
nadzirat ćemo ponašanje prema okolišu – državne strukture jednako kao i privatne poduzetnike i kompanije
sankcionirat ćemo nepoštivanje zakona bez iznimke
Liberalna stanka svjesna je kako i najbolji zakoni ne znače mnogo bez provedbe i sankcioniranja njihova kršenja.
Stoga ćemo punu pozornost posvetiti jačanju učinkovitosti pravosuđa.
4. Zdravlje za sve!
Cilj zdravstvenog sustava jest unaprijediti i očuvati zdravlje, smanjiti smrtnost te spriječiti ili umanjiti gubitak kvalitete života.
Liberalna stranka procjenjuje stanje u hrvatskom zdravstvu alarmantnim.
U žariste stavljamo problem financiranja zdravstva te porast bolesti ovisnosti koje prvenstveno pogađaju mlade.
Glavni problemi unutar sustava zdravstva u RH su:neplanski razvoj zdravstvenih kapaciteta, te inertan, neefikasan i zastario sustav
neprihvatljive razlike u ostvarivanju zdravstvene zaštite s obzirom na mjesto stanovanja i na financijske mogućnosti pojedinca
vrijeme čekanja na listama za prijem u bolnicu ili obavljanje dijagnostičkih pretraga je sve duže
sustav upravljanja u zdravstvu je zastario i neadekvatan, što vodi brojnim improvizacijama
neprikladni prostori i oprema za rad, ne educiraju se zdravstveni radnici, ne primjenjuje se nova tehnologija
iako većina sredstava u zdravstvu odlazi za plaće radnika, one su i dalje preniske
otpor promjenama najviše pružaju oni koji profitiraju na slabostima sustava
sustav licenciranja liječnika je neadekvatan
nepotpun pravni i stručni nadzor nad ugovorima između liječnika i farmaceutskih kompanija
Liberalna stranka zauzima se za sljedeće:Pravo na zdravstvenu zaštitu osnovno je pravo svih građana.
Svatko ima pravo na zdravstvenu zaštitu u skladu sa svojim zdravstvenim potrebama.
Zdravstvene usluge - one koje unapređuju i štite zdravlje, sprečavaju bolesti, otkrivaju ih i liječe te osiguravaju njegu i oporavak - trebaju biti dostupne svima na načelima jednakosti, pravednosti i ravnopravnosti, bez ikakve diskriminacije
Svaki pacijent (ili roditelji, staratelji) - ima pravo na točne informacije o svojoj dijagnozi, prognozi, mogućnostima liječenja, rizicima i daljnjim postupcima, kao i pravo na drugo medicinsko mišljenje te na obavijest o  kvalifikacijama osoba koje su uključenje u proces njegova liječenja
Liberalna stranka zauzima se za aktivno sudjelovanje stanovništva u zdravstvenoj zaštiti.
Pravo na zdravlje je i pravo i obveza svakog čovjeka.
Sudjelovanje stoga uključuje samozaštitu i su-zaštitu, no također i sudjelovanje u kreiranju  i donošenju zakona te u funkcioniranju dijelova zdravstvenog sustava
Liberalna stranka zauzima se za decentralizaciju i demonopolizaciju upravljanja i financiranja zdravstvene zaštite.
Za efikasnije upravljanje resursima u zdravstvu, treba smanjiti sada prenaglašenu ulogu centralne države te ukinuti monopolnu poziciju Hrvatskog zavoda za zdravstveno osiguranje.
Lokalne i regionalne zajednice bolje poznaju konkretne probleme i motiviranije su da ih uspješno rješe.
Ukoliko bi došlo do problema zbog nejednakih financijskih mogućnosti lokalnih i regionalnih zajednica, to se rješava na načelu solidarnosti
Liberalna stranka izlaz iz krize sustava zdravstva vidi u jačanju primarne zdravstvene zaštite kao onog segmenta koji bi trebao rješavati i preko 80% zdravstvenih problema.
Jačanje uloge primarne zdravstvene zaštite vidimo u slijedećem:Očuvanju institucije Doma zdravlja u njegovim dobrim tradicijama.
Rekonstrukcija mreže domova zdravlja nužan je preduvjet da bi se osigurala i teritorijalna pokrivenost na razini svakog tima primarne zdravstvene zaštite.
Optimalan broj stanovnika u skrbi na jedan dom zdravlja trebao bi oko 100.000.
Suvremeni Dom zdravlja treba biti i okosnica za stvaranje širih asocijacija za ostvarivanje dijelova zdravstvene i socijalne skrbi, te kućne njege kao i drugih organizacija koje se bave ili sudjeluju u liječenju u kući te osobito u skrbi za starije i nemoćne te kronično bolesne
Jačanju instituta obiteljske medicine.
Ubuduće bi liječnik obiteljske medicine (naročito u privatnoj praksi!) morao imati odgovarajuću specijalizaciju i stalnu mogućnost stručnog usavršavanja.
Novi Dom zdravlja trebao bi osigurati stručnu i funkcionalnu integraciju timova obiteljske medicine (ne dirajući pri tom njihovu poziciju privatnih liječnika).
•          Liberalna stranka također predlaže:uspostaviti pravo na izbor načina liječenja
razvijati principe vlastite odgovornosti za zdravlje (udruge pacijenata, sustav informiranja i sl.)
razvijati suvremene principe liječenja (izvanbolničko liječenje, dnevne bolnice i sl.)
pacijent mora dati pristanak za sudjelovanje u nastavi ili kliničkom istraživanju
Za rješenje problema ovisnosti provest ćemo slijedeći niz mjera:programi smanjenja ponude i potražnje moraju se provoditi usporedo
uključiti sve snage u zajednici u rješavanje ovog problema
svaki ovisnik mora imati mjesto u sustavima za tretman
osnaživati nulti princip (ponašanje mladih koje isključuje bilo kakvu upotrebu duhana, alkohola i ilegalnih droga)
razvijanje partnerstva s medijima, sportskim i drugim organizacijama
suzbijanje stavova u javnosti koji promiču uzimanje droga
razvijati mrežu institucionalne i izvaninstitucionalne brige za ovisnike
suzbijanje senzacionalizma i stigmatizacije
osmisliti dobru zakonsku regulativu vezanu uz tzv. lake droge
žuto + plavo = zeleno    (liberalna zelena kampanja)
uvest ćemo strogu kontrolu laboratorijskog i medicinskog otpada te obvezati zdravstvene ustanove da izvještavaju o deponiranju i uklanjanju otpada
primijenit ćemo europske standarde u regulaciji toksičnog i radioaktivnog otpada
radne uvjete zaposlenih prilagođavat ćemo tim standardima
Zdravlje svakog pojedinca je osobna odgovornost.
Država nam mora omogućiti da budemo odgovorni.
5. Riješimo to lokalno...
Republika Hrvatska potpisnica je Europske povelje o lokalnoj samoupravi u kojoj se, uz ostala načela, traži da se problemi društva rješavaju na razini na kojoj nastaju.
Što može obaviti općina ili grad, nije potrebno da radi država.
Liberalna stranka prihvaća ova načela, dodajući potrebu regionalizacije Hrvatske radi gospodarskih interesa: nemoguće je raditi planove za, na primjer, turizam ili poljoprivredu za cijelu zemlju, jer su regionalne različitosti tolike da zahtijevaju odvojen pristup.
Zalažemo se za uspostavu tradicionalnih regija, koje su određene zemljopisnim i povijesnim uvjetima, a gdje danas u prvi plan dolaze potrebe gospodarskog razvoja, planiranje i definiranje aktivnosti na određenom prostoru.
Hrvatska u budućnosti, kao zemlja razvijenih i bogatih regija, zasnivat će se na načelu ekonomske racionalnosti.
Ovo je prvi uvjet prilikom definiranja područja regije, općine ili grada.
Liberalna stranka traži:osnivanje povijesnih, zemljopisnih regija u Hrvatskoj koje ujedno moraju biti i logične gospodarske cjeline
ekonomsku racionalnost pri određivanju područja općina i gradova
više ovlasti i obveza za jedinice lokalne i regionalne samouprave, uz primjeren način financiranja - financijska decentralizacija
više mogućnosti za sudjelovanje građana i njihov nadzor nad javnim poslovima lokalnih zajednica - izravan izbor gradonačelnika i načelnika općina
smanjenje lokalne administracije, lokalna uprava imat će više sredstava za rješavanje konkretnih problema
rat korupciji na lokalnoj razini
Posebnu pažnju Liberalna stranka pridaje razvoju otoka i općenito jadranske obale.
Uvjereni smo kako pitanje otoka, obale, mora i podmorja nije samo turističko, gospodarsko - ribarsko, prometno, ekološko, demografsko ili neko drugo pitanje, već temeljno pitanje hrvatske države i njenog identiteta.
Stoga tražimo hitno usvajanje jedinstvene, smislene politike koja će poticati razvoj otoka i cijelog jadranskog priobalja.
Predlažemo besplatan prijevoz brodovima i trajektima za sve stalno nastanjene na jadranskim otocima,
te uspostavu boljih i češćih međuotočnih brodskih i trajektnih linija.
Kao sastavnicu regionalnog razvoja naglašavamo povezivanje kulture i turizma.
Kulturno stvaralaštvo i očuvanje kulturne i povijesne baštine imaju snažan gospodarski učinak.
Dobici od kulture očituju se posredno, posebice u turizmu, industriji zabave i slobodnog vremena.
Kultura je u stanju stvoriti povoljnu javnu sliku i potaknuti afirmaciju pojedinih regija, pa tako i Hrvatske u cjelini.
žuto + plavo = zeleno    (liberalna zelena kampanja)
zaštititi Jadransko more, potaknuti obnovu ribljeg fonda, očuvati prirodnu i kulturološku raznolikost lokalnih zajednica na otocima i u priobalju
osigurati da lokalna uprava savjesno i odgovorno kontrolira emisije štetnih plinova na svom području
unaprijediti praksu recikliranja otpada u svakom domaćinstvu
organizirati sakupljanje i raspolaganje kompostom u lokalnim zajednicama
ohrabrivati i poticati lokalnu zajednicu na brigu za okoliš i prostorno uređenje
poticati zaštitu životinja
Hrvatska je bogata i razvijena onoliko koliko su bogata i razvijena mjesta gdje njeni građani žive: njene regije, gradovi i općine.
6. Hrvatska riječ u Europi
Hrvatska i njeni građani opredijelili su se za Europsku uniju.
Liberalna stranka podržava i potiče proces integracije Republike Hrvatske u Europsku uniju, a istodobno smo svjesni kako uključivanje u obitelj europskih naroda donosi Hrvatskoj dobrobiti i obaveze.
Kao vjerodostojan partner i, uskoro, članica Europske unije Hrvatska mora:bolje organizirati i ojačati vlastite institucije, radi zaštite nacionalnih interesa, a također i radi pružanja usluga vlastitim građanima
obrazovati građane za odgovornost i mijenjati naslijeđeni kolektivistički mentalitet
raditi po europskim kriterijima, čak i onda kada nisu obveza
nizom pažljivo osmišljenih mjera očuvati hrvatsku raznolikost u kulturi, tradiciji, zaštiti prirode i povijesnim iskustvima
Nadalje, Liberalna stranka promatra ulogu Hrvatske u Europi i međunarodnim odnosima na slijedeći način:temelji vanjske politike moraju biti demokracija, poštivanje ljudskih prava i dobra vladavina
u europske integracije Hrvatska ulazi za svoje dobro, jer će time usvojiti europske kriterije i visoke standarde  u svim područjima djelatnosti
zauzimamo se za suradnju sa susjedima u regiji, ponajprije sa zemljama srednje, istočne i jugoistočne Europe
reforma obrazovnog sustava treba biti u punom smislu obrazovanje za Europu
proširiti međunarodnu suradnju na području znanosti, obrazovanja, kulture i sporta mora se poticati koliko je to moguće
otvarati međunarodne centre obrazovanja i izvrsnosti, te međunarodne smjerove na hrvatskim sveučilištima: ovo će doprinijeti boljem obrazovanju hrvatskih građana, međunarodnom ugledu Hrvatske, otvaranju novih radnih mjesta i rastu prihoda
reforma vanjske politike: potrebna nam je aktivna, profesionalna i vrhunski obrazovana diplomacija koja će znati komunicirati sa svijetom i predstavljati Republiku Hrvatsku kao uljuđenu, otvorenu i uspješnu zemlju
žuto + plavo = zeleno    (liberalna zelena kampanja)
uvoditi i jačati europske kriterije u pitanjima zaštite okoliša i prostora
očuvati i štititi  biološku raznolikost u Hrvatskoj
Hrvatska treba pomno osmišljene mjere i njihovu hitnu provedbu, da bi kao nezavisna zemlja osigurala sebi samozaštitu i aktivno sudjelovanje u razvoju svjetske demokracije.
7. Sloboda i dostojanstvo - liberalna socijalna politika
Siromaštvo ograničava slobodu, jer građani bez prihoda nemaju stvarne mogućnosti upravljati svojim životom.
Liberalna socijalna politika, pridržavajući se vladavine zakona, štiti slabije od pritisaka jačih.
Strogo ograničavajući opseg državne vlasti, ona suzbija tendenciju države da služi interesu moćnih u raspodjeli dobara.
Promičući slobodno tržište ona stvara prilike za sve.
Olakšavajući teret poreza ona potiče solidarnost u sferi gdje ona prvenstveno pripada: privatnoj.
Odbacujemo pogrešnu pretpostavku da suosjećanje može biti organizirano kroz državnu vlast.
Liberalna socijalna politika potiče osjećaj odgovornosti jednih prema drugima.
Liberalna socijalna politika znači pomoć građanima u nevolji, te stvaranje pretpostavki za rješavanje budućih nevolja.
Ona ne znači da “izravnavamo” socijalne razlike.
Cilj liberalne socijalne politike jest izbjegavanje socijalnih predodređenosti koje bi zanemarile individualnu slobodu i sposobnost pojedinca da preuzme odgovornost.
I izravna pomoć pojedincima i osiguranje zajednice od rizika s kojima se pojedinac ne može nositi moraju biti usmjereni na ovaj cilj.
Promičemo i zaštićujemo prava i potrebe osoba s invaliditetom.
Niti jedna socijalna politika ne može ponuditi potpunu sigurnost nasuprot svim mogućim rizicima.
Liberalna socijalna politika to niti ne pokušava, jer bi svaka mjera zaštite nametnuta od državnih vlasti neizbježno narušila osobne slobode i samopouzdanje pojedinca.
Suočen s neizbježnim izborom između slobode i sigurnosti liberalizam će uvijek dati prednost slobodi.
Iz toga slijedi da su jedini rizici za koje je potrebno obvezno osiguranje oni koji su opasni po život i oni s kojim se pojedinac sam ne može uspješno nositi.
Natjecanje je princip liberalizma koji doprinosi socijalnom blagostanju.
Bez natjecanja mehanizmi socijalne zaštite predodređeni su da postanu neučinkoviti, nepokretni, skupi i naposljetku anti-socijalni.
Natjecanje po sebi potiče društveno blagostanje na vrlo izravan način: osigurava prilike za svakog pojedinca, uključujući i slabije skupine, sve dok one imaju pristup tržištu.
Natjecanje između ponuđača različitih socijalnih službi, kao i između agencija i tipova osiguranja, koristit će prvenstveno korisnicima takvih usluga.
U slučajevima gdje tržište ne omogućuje zaštitu (npr. nemogućnost osiguranja od određene vrste rizika) potrebna je izravna podrška vlasti.
Liberalna socijalna politika odbacuje rješenje današnjih problema na račun budućih generacija: ni jedna generacija ne smije opteretiti slijedeću teretom većim od onoga kojeg je sama voljna preuzeti.
Nametati “među-generacijski ugovor” jednostrano onima koji nemaju pravo ili mogućnost prigovora istovremeno je ne-liberalno i antisocijalno.
žuto + plavo = zeleno    (liberalna zelena kampanja)
pitanje života u zdravom okolišu je pitanje kvalitete života svih građana i građanki RH
Socijalno je osjetljiva samo ona država u kojoj su građani međusobno solidarni.
Solidarnost nije jednosmjerna ulica.
8. Kultura - liberalna politika
Liberalna stranka smatra da je slobodan pristup kulturi neotuđiv element građanskih i ljudskih prava.
Kultura je previše važna da bi se njome bavili samo izabrani.
Kultura ne može u potpunosti biti prepuštena tržištu.
Tradicionalna područja kulturne politike vežu se uz kulturno nasljeđe i različite oblike umjetnosti.
Tijekom povijesti nacionalne institucije razvijale su se kako bi sačuvale i proslijedile naše kulturno nasljeđe, umjetničko blago, književnost, glazbu, ples.
No, mnogi su ljudi kako umjetnici, tako i publika, često ostajali isključeni ili otuđeni od kulturnog života.
To se ponekad može objasniti različitošću pristupa kulturnoj politici, odnosa prema institucijama, ali i prema publici.
Zadatak je liberalne kulturne politike otvoriti se publici, susretima i razmjeni ideja, iz čega kultura crpi nadahnuće, kreativni zanos, užitak i opravdanje svog postojanja.
Što nije dobro u sadašnjoj kulturnoj politici?
nedostatak otvorene komunikacije između različitih institucija koje raspoređuju sredstva za kulturne projekte
marginaliziraju se stručnjaci
transparentnost i kriteriji pri financiranju kulturnih potreba
nedovoljna odgovornost za razvoj kulture
okoštale i nereformirane institucije koje po inerciji imaju velike troškove
nedostatak sustava kontrole
Kakve promjene u kulturi predlažemo?
obnoviti instituciju kinoteke i poticati stvaranja art–kina
obnoviti kino dvorane u regionalnim centrima u Hrvatskoj
boriti se protiv feudalizma u kulturi i isključivost pojedinaca i institucija u kreiranju kulturnih programa
otvoriti se prema javnosti, posebno jasno obrazlagati kriterije za trošenje proračunskog novca
dopustiti besplatan ulaz u muzeje, galerije i izložbene prostore mlađima od 18 godina
intenzivirati zahtjev za čitanjem u školama
provesti digitalizaciju kulturnih dobara
djelomično izvesti državne institucije na tržište
otvoriti pitanje autorskih prava na informacije
raspraviti i testirati ulogu kulturnih djelatnika u društvu, interakcija umjetnika i obrazovnog procesa, poticati angažman umjetnika u diplomaciji, posebice na mjestima kulturnih atašea
9. Liberalna stranka i građanske slobode
Vlada treba biti prvenstveno na usluzi građanima, a liberali će razviti politički proces kojim bi se osiguralo predstavništvo i različitost svih političkih interesa u Hrvatskom saboru.
Liberalna stranka će:učiniti da svaki glas vrijedi
poticati obrazovanje za demokraciju i ljudska prava
nastojati na provedbi anti-diskriminacijskih zakona
osigurati brzo i pravično odlučivanje o statusu azilanata u Hrvatskoj
reformirati izborni sustav
predstaviti viziju razvoja Hrvatske do 2010. godine
promicati zahtjeve nacionalnih manjina
Svakome se može dogoditi da se nađe u manjini.
Štiteći prava manjina štitimo prava svakog građanina i građanke naše zemlje!
10. Računala nisu pisaće mašine - informatizacija u hrvatskim uvjetima
Nije potrebno posebno objašnjavati zašto smo nezadovoljni stupnjem informatizacije i informatičke kulture u Hrvatskoj.
Kao najvažnije probleme primjećujemo:dodjeljuju se ugovori za pojedine segmente u informatizaciji državne uprave bez natječaja
koriste se sistemska rješenja bazirana na vlasničkim tehnologijama samo jedne tvrtke, čime se katkad postiže niža cijena nabave i održavanja instaliranog sustava.
No tako se istovremeno smanjuje sigurnost, fleksibilnost i mogućnost izbora između više tehničkih rješenja, te se često ne biraju ona najbolja.
Jednako tako ni stupanj informatičke pismenosti nije na razini potreba i mogućnosti društva.
Izravna posljedica nekvalitetne organizacije i pomanjkanja dodatnog usavršavanja jest ta, da u državnim institucijama kao i u tvrtkama računala služe djelatnicima samo kao naprednije pisaće mašine.
Računalo je, istina, idealan alat za slaganje dopisa, ali ako cijeli skupi informatički sustav služi jedino tomu onda nešto treba hitno mijenjati.
Liberalna stranka zalaže se za:Sklapanje ugovora vezanih uz procese informatizacije i internetizacije državnih institucija isključivo putem javnih natječaja
Jačanje utjecaja prakse u definiranju i provedbi projekata informatizacije i internetizacije.
Uz teoretičare, uključeni moraju biti i stručnjaci "praktičari" - osobe s jakim referencama u stvarnim projektima koje će znati procijeniti ponude tvrtki - izvođača poslova vezanih uz informatizaciju državnih institucija, i to s obzirom na tržišnu ponudu.
Ovime će se izbjeći pretjerane svote u naplati posla, osobito ako je naručitelj neka državna institucija pa se naplati "malo" više budući da se radi o "dobrostojećem" naručitelju
Reorganizaciju rada Vladinog Ureda za internetizaciju, koji će se voditi po principu stručnosti i transparentnosti poslovanja
Uvođenje otvorenih (open source) rješenja pri informatizaciji državnih tijela, tamo gdje su otvorena rješenja kvalitetnija od ponuđenih vlasničkih rješenja.
Skuplje rješenje nije uvijek i kvalitetnije, a s uvođenjem otvorenih rješenja dobivaju se heterogeni informacijski sustavi koji daju optimalne rezultate
Promišljenu organizaciju cijeloga procesa, a tek nakon toga praktične zahvate u informatizaciji tijela državne uprave i lokalne samouprave
Liberalna stranka u potpunosti prihvaća često ponavljani stav stručnih krugova: najbolji informatički sustav je onaj, koji funkcionira toliko dobro da ga korisnici više i ne doživljavaju kao zaseban segment poslovnog procesa već kao nužan i ugodan alat za obavljanje svakodnevnih poslova.
11. Zdrav život u raznolikosti
Hrvatska je zemlja velike biološke raznolikosti, očuvanih pejzaža i starih urbanih jezgri.
Naš je zadatak da takva i ostane.
Na planu zbrinjavanja otpada (komunalnog, a posebice opasnog) Hrvatska pripada u red najnerazvijenijih zemalja.
Zaostajemo za državama u tranziciji - onima koje uskoro ulaze u Europsku uniju.
Razlog tom žalosnom stanju u prvome je redu nekompetentnost i nedostatak zakonskih i izvršnih mjera represije prema zagađivačima.
Jednako tako manjkaju i ulaganja u zbrinjavanje otpada, premda je to vrlo perspektivna grana poduzetništva.
Bez kvalitetnog zbrinjavanja otpada - na pretpostavkama održivog razvoja - nije moguće razvijati ni gospodarstvo ni turizam.
U Hrvatskoj je potrebno hitno prestati s praksom stihijskog razvoja.
Rezultat takve prakse jest grubo kršenje europskih normi, sve do ulaska kriminalnih elemenata u agencije koje se bave zbrinjavanjem otpada.
Dio postrojenja za zbrinjavanje opasnog otpada radi bez potrebnih dozvola i bez zakonom propisanih studija utjecaja na okoliš.
Liberalna stranka će:inzistirati na hitnoj izradi strategije zbrinjavanja komunalnog i opasnog otpada i na njenoj provedbi u praksi
predanim radom i stručnim pristupom izgraditi “matrix-strukturu” za koordinaciju i rješavanje svih problema zaštite okoliša i prostornog uređenja, i to putem suradnje Ministarstva zaštite okoliša i prostornog uređenja s ostalim ministarstvima i drugim državnim i javnim službama, uz očuvanje primarne pozicije Ministarstva, jer se radi o globalnoj odgovornosti
koncipirati razvoj, odabrati lokacije i voditi projekte izgradnje najpotrebnijih sanitarnih odlagališta komunalnog i opasnog otpada
razvijati svijest o potrebi recikliranja, čime se općenito smanjuje količina neupotrebljivog otpada
sustavno educirati javnost o održivom razvoju - podučavati mlade i poticati lokalne projekte za "zelenu  budućnost"
zaštititi i uređivati prirodne površine – nacionalne parkove, parkove prirode i rezervate koji imaju osobito mjesto u očuvanju prirodne raznolikosti Hrvatske
zaštititi vode kao prirodni i strateški resurs 21. stoljeća
podržavati razvoj “zelene tehnologije” – one koja počiva na istraživanju i zaštiti okoliša
poticati suradnju s nevladinim organizacijama koje se bave zaštitom okoliša
povećati proračunska izdvajanja za Ministarstvo zaštite okoliša i prostornog uređenja, koje mora ostati ključno tijelo državne uprave za zaštitu okoliša i prostora
Pitanje zaštite okoliša, prirode i prostora nije pitanje trenda.
To je pitanje opstanka gospodarstva, zdravlja i života!
100% LIBERALNO!
