Perussuomalaisten Eduskuntavaaliohjelma 2003  Hyväksytty puolueneuvostossa Porissa 11.9.2002   UUSI SUUNTA SUOMELLE - KORJAUKSIA EPÄKOHTIIN  Perussuomalaisten päätavoite seuraavissa eduskuntavaaleissa on saada uusi suunta Suomelle ja muutos nykyiseen luonnottomaan ja periaatteettomaan hallituspohjaan. Ylileveä ja kaikki rajat ylittävä hallituspohja on tehnyt politiikasta pelkkää kylmää hallinnointia. Vanhat puolueet myötäilijöineen ovat ryhtyneet valtion asiamiehiksi kansaan päin, vaikka kansanedustajien tehtävä on edustaa ja puolustaa suomen kansaa. Poliittisten vaihtoehtojen puute on suoranainen uhka todelliselle kansanvallalle. PERUSSUOMALAISET TARJOAVAT SEURAAVISSA EDUSKUNTAVAALEISSA SELKEÄN, KESTÄVIIN PERIAATTEISIIN PERUSTUVAN JA YHTEISKUNNAN EPÄKOHTIIN TEHOKKAASTI PUUTTUVAN VAIHTOEHDON.  Suomea on hallittu järjestösaurusten ja suuren rahan konsensusliitolla. Kansalaisista etääntynyt valtakoneisto toitottaa kaikissa merkittävissä asioissa, ettei ole olemassa kuin yksi mahdollinen tie ja vaihtoehto - heidän omansa. Tällainen tilanne demokratiassa on mahdoton. Valtakoneisto aliarvioi kansaa ja pitää sitä itsenäisiin valintoihin kykenemättömänä. Tämä asenne ilmenee mm. kansanäänestysten halveksimisena ja teoriaherravallan ihailuna. Suomeen on pyritty juurruttamaan orjasieluista kohtalonuskoa, että vaihtoehtoa ei ole. Eri mieltä oleminen on pyritty tekemään mahdollisimman hankalaksi mm. leimaamalla erimieltä olevia ääriliikkeiden kannattajiksi ja poliittisiksi rettelöitsijöiksi. Perusteltu arvostelu kuitataan jälkiviisaudeksi ja populismiksi. Populismilla on kansaa turha pelotella. Perussuomalaiset tulevat vaaleissa pitämään huolen siitä, että kansan kaipaamat ns. populistiset teemat, jotka kumpuavat kansalaisten arkielämästä, nousevat vaalitaistelussa esiin.   VANHAT PUOLUEET VÄLJÄHTYNEET  VASEMMISTO ON HYLÄNNYT VAIKEUKSISSA OLEVAT JA KÖYHÄT. Suomessa ei ole enää Väinö Linnan kuvaamaa räätäli Halmeen ja torppari Koskelan vasemmistoa. Tilalle on tullut kylmä ja perinteestä vieraantunut eurososialistinen etujoukko, peruskannattajiinsa nähden suurituloinen vasemmistoaateli, joka ylhäältä päin tietää mikä on ihmisille parhaaksi. Vasemmistopuolueiden jäsenmäärä on sateenkaarihallitusten aikana suorastaan romahtanut. Vasemmistolaisuus on johtovaltaa puhtaimmillaan. Vasemmisto puhuu kansanvallasta, mutta se vastustaa kaikkein jyrkimmin kansanäänestyksiä ja suoraa demokratiaa. Vasemmisto on keskitetyn vallan, ummehtuneen etujoukkoajattelun ja suurten yksiköiden henkinen vanki. Yksilö on toisarvoinen ryhmäetujen edessä.  PORVAREILTA ON SUOSIONKALASTELU, RAHA JA OMIEN OPTIOIDEN JA SIJOITUSTEN TURVAAMINEN VALTION VAROIN VIENYT PYHYYDEN TAJUN. Sateenkaarihallituksen aikana on vanhoilta koetelluilta ja kestäviksi havaituilta kansallisilta perusarvoilta nakerrettu pohjaa pois. Perhekäsitystä on laajennettu luonnottomasti ja avattu portit yhä syvemmälle moraaliperustan rappeuttamiselle. Perussuomalaiset eivät tätä kehityssuuntaa ole edesauttamassa ja hyväksymässä.   PERUSSUOMALAINEN PERUSTA  Perussuomalaiset rakentavat oikeudentunnon ja terveen järjen perustalle. Me luotamme Suomen kansaan, sen luovuuteen ja voimaan. Kestävä yhteiskunta rakennetaan alhaalta ylöspäin ihmisiä kuunnellen. Maailmassa on kolme keskeistä mahtia: yhteiskunta, raha ja ihminen. Kaikkia niitä tarvitaan, mutta ihminen on asetettava etusijalle ja yhteiskunnan ja rahan on palveltava ihmistä.  Totuudessa pysyminen on suurin voima. Perussuomalaiset kannattavat ja rohkaisevat vapaata kansalaiskeskustelua ja eri näkemysten yhteiskunnallista kilpailua. Puolueemme vastustaa pakkovaltaa ja mielipidesensuuria. Me luotamme politiikassa vapaaseen kilpailuun ja parhaiden ideoiden voimaan. Toimintalinjamme on  perusteltu asialinja, jonka mukaisesti kannatamme toteuttamiskelpoisia parannuksia tulivatpa ne miltä taholta tahansa tai kenen tahansa esittäminä.  Suomen kansalaisten on tunnettava voimansa. Perussuomalaiset rohkaisevat suomalaisia itsenäisiin valintoihin. Maamme johtajien on ansaittava valtansa aidosti kansalta, eikä kansan pidä sopeutua ylhäältä tulevaan suostutteluun ja saneluun. Vanhojen puolueiden teot ja linja tunnetaan nahkurin orsia myöten. Suomen politiikan pöhöttynyt ainoan vaihtoehdon todellisuus tarvitsee tuuletusta JA AITOA VAIHTOEHTOA sekä uusia ajatuksia. PERUSSUOMALAISET TARJOAVAT VAALEISSA VÄYLÄN UUSILLE AJATUKSILLE JA ROHKEILLE AVAUKSILLE SEKÄ FIKSULLE PROTESTILLE. Perussuomalaiset tarjoavat kansalle mahdollisuuden äänestää kansanedustajiksi ihmisiä, jotka tuntevat suomalaisten jokapäiväisen murheen riittävästä toimeentulosta, pätkätöistä ja työttömyydestä. Me emme halua, että etujamme valvoo itse itseään täydentävä valtaklikki , jonka jäsenet ovat päättäneet asioita kansalaisten tappioksi ja omaksi edukseen jo liian pitkään.  PUOLUEEMME EI OLE YHTEISTYÖSSÄ RÖTÖSHERROJEN KANSSA. Aloitteita, puheita, esityksiä ja kirjoituksia emme tee virkamiesten kiusaksi vaan kansalaisten parhaaksi. TARJOAMME VAALEISSA KANSALAISILLE AIDON POLIITTISEN VAIHTOEHDON LISÄKSI MYÖS TILAISUUDEN ASETTUA EHDOKKAAKSI. Perussuomalaiset rakentavat isänmaatamme osallistuen vaaleihin. Perussuomalaiset arvostavat vapaiden vaalien tuomaa mahdollisuutta, jossa kansa voi sanoa sanansa. Kannustamme ihmisiä äänestämään, sillä äänioikeus vapaissa vaaleissa on suuri mahdollisuus, jota ei kannata jättää käyttämättä. Osallistumalla vaaleihin varaamme itsellemme myös moraalisesti kestävän perustan arvostella eri poliittisten ryhmien toimintaa, sillä vain oman panoksensa antamalla voi edellyttää tekoja myös muilta. Etulinjassa veri punnitaan ja asiat ratkaistaan.  EDELLÄ OLEVALTA PERUSTALTA ESITÄMME OMANA PERUSSUOMALAISENA NÄKEMYKSENÄMME JA TAVOITTEINAMME SEURAAVAA:  Pienyrittäjyys ja työ - hyvinvoinnin takaajat  SUOMEA VAIVAA TYÖTTÖMYYDEN OHELLA VAIKEA TYÖNANTAJAPULA, JOKA ON POISTETTAVA. SUOMESSA TYÖN VEROTTAMINEN ON KOHTUUTTOMAN KOVAA. ERITYISESTI MATALATUOTTOINEN TYÖ JA MONET PALVELUTEHTÄVÄT OVAT LIIAN RANKASTI VEROTETTUJA. PIENIPALKKAISTEN VEROTUSTA ON VOIMAKKAASTI LASKETTAVA, JOTTA TÄLLÄ HETKELLÄ KANNATTAMATTOMIIN, MUTTA SINÄNSÄ TARPEELLISIIN TÖIHIN, SAADAAN PALKATTUA TYÖVOIMAA. TYÖNANTAJAMAKSUJA MATALATUOTTOISILLA ALOILLA ON LASKETTAVA NIIN TUNTUVASTI, ETTÄ TYÖLLISTÄMINEN TULEE KANNATTAVAKSI. VELVOITETYÖLLISTÄMISTÄ ON KÄYTETTÄVÄ TEHOKKAASTI KESKEISENÄ SYRJÄYTYMISEN ESTÄJÄNÄ, MUTTA SAMALLA ON HUOLEHDITTAVA SIITÄ ETTÄ VELVOITETYÖLLISTETTY SAA TYÖSTÄÄN VASTAAVAT ANSIOT KUIN ILMAN ERITYISVELVOITTEITA SAMAA TYÖTÄ TEKEVÄ, JOTTA HÄNEN EI TARVITSE KOKEA KOHTUUTONTA ALEMMUUDENTUNNETTA SIITÄ, ETTÄ SAA VAIN MURTO-OSAN SIITÄ PALKASTA, JONKA SAA VAKITUINEN VIRANHALTIJA, JOKA SÄLYTTÄÄ TEHTÄVÄNSÄ VELVOITETYÖLLISTETYLLE. SUOMI EI PÄRJÄÄ ILMAN PIENTÄ JA KESKISUURTA YRITTÄJYYTTÄ, JOIDEN KILPAILUKYKY ON KOKO SUOMEN TYÖLLISYYDEN JA HYVINVOINNIN SELKÄRANKA. PUOLUEEMME EI HYVÄKSY LAILLISEN ELINKEINON RAJOITTAMISTA JA SABOTOINTIA; ESIMERKIKSI TURKISTARHAUSTA EI TULE KIELTÄÄ.  Isännätön raha vie turmioon  Perussuomalaiset uskovat pieneen ja keskisuureen yritystoimintaan. Näissä yksiköissä vastuusuhteet voidaan asettaa selvästi. Kansainväliset suuren rahan rötökset kirjanpitoasioissa osoittavat, että isännätön raha on yhtä turmiollista oli kyse suurkapitalismista tai kurisosialismista. Suomessa on noudatettava tiukkaa moraalia talous- ja kirjanpitoasioissa, sillä se on koko lainalaisen yhteiskunnan etu. Perussuomalaiset eivät hyväksy " solidaarisuussosialismia ", jolla ahneiden ja taitamattomien herrojen laskut maksatetaan kansalla.  Suomessa on luotava selkeät säännöt valtion omistajapolitiikalle. Valtio-omistusta tarvitaan myös yrityselämässä, mutta sillä on oltava selkeät vastuusuhteet.  Oikeutta kansalle - ihmisarvon puolesta  Perussuomalaiset kunnioittavat jokaisen kansalaisen ihmisarvoa ja haluavat antaa kaikille mahdollisuuden työntekoon, henkiseen vapauteen sekä sosiaaliseen turvallisuuteen. Niille kansalaisille jotka ovat ruumiillisten tai henkisten vajavaisuuksien vuoksi menettäneet työkykynsä tulisi maksaa kohtuullista kansalaispalkkaa. Kansalaisten oikeusturvaa ja omaisuudensuojaa on parannettava ja rikosten uhrien asemaa on kohennettava. Erityisesti valtion leväperäisyydestä johtuva kasvava nuorison alkoholin ja huumeiden käyttö on johtanut tilanteeseen, jossa vakuutuslainsäädäntöä tulisi radikaalisti muuttaa. Nykylainsäädäntö asettaa mm. liikenteessä päihteiden alaisena kuolleiden nuorten vanhemmat hautauskulujen maksajaksi, vaikka vanhemmat ovatkin maksaneet vakuutusmaksut eivätkä ole syyllistyneet muihinkaan väärinkäytöksiin tai laiminlyönteihin lastensa suhteen. Jokainen yhteiskuntamme jäsen on yhtä ainutlaatuinen ja arvokas; kristillisen ihmiskäsityksemme perusteella emme hyväksy ihmisarvoa loukkaavaa politiikkaa.  Huumeet kuriin - turvallisuus kuntoon  Huumeongelma leviää Suomessa rappeuttavan syövän tavoin. Perussuomalaiset kannattavat kovia otteitta ja nollatoleranssia huumeasioissa. Huumeiden käytön ja hallussapidon on kaikissa tapauksissa johdettava riittävän ankariin ja tehokkaisiin seuraamuksiin. Perussuomalaiset edellyttävät, että korkean julkisen viran haltijat sitoutuvat näihin periaatteisiin. Poliisille on taattava riittävät resurssit ja määrärahat, jotta poliisi pystyy hoitamaan sille asettamat tehtävät. Poliisipalveluita heikentäviä "uudistuksia" emme hyväksy.  Perussuomalaiset vastustavat Natoon liittymistä  Maanpuolustus on pidettävä uskottavana, eikä puolustusvoimien määrärahoja saa karsia. Perussuomalaiset eivät halua Suomea sotilasliiton jäseneksi. Mahdollisesta NATO -jäsenyydestä on ehdottomasti järjestettävä kansanäänestys. Jokaisella ihmisellä on oikeus loukkaamattomaan ruumiilliseen turvallisuuteen.  Kestävä väestöpolitiikka ja lapsiperheiden tukeminen turvaa kansamme edut  Syrjäinen sijaintimme on antanut Suomelle suurta etua väestö- ja rotuongelrnien maailmassa. Suomea EI tarvitse sulkea ulkomaalaisilta. Suomella on oikeus päättää siitä kuinka paljon ja mistä tänne maahanmuuttajia ja pakolaisia otetaan. Perusedellytys on, että maahanmuuttajat tulevat osaksi Suomen kansaa, elävät maamme lakien mukaan, antavat ammattitaitoisen työpanoksesta yhteisen hyvinvointimme luomiseen, omaksuvan kielemme ja kulttuurimme sekä pohjoismaisen yhteiskuntajärjestelmämme. Suomessa ei pidä suvaita kulttuurillemme vieraita käytäntöjä ja ihmisarvoa loukkaavia perinteitä, kuten esimeriksi naisten ihmisarvoa loukkaavia ympärileikkauksia, lapsiavioliittoja tai raakalaismaisia kunniakäytäntöjä.  Suomessa on oltava toimiva väestöpolitiikka, jonka tavoitteena on kansamme elinvoiman turvaaminen. Riittävää syntyvyyttä on rohkaistava ja lapsiperheiden tukitoimia on parannettava tekemällä lasten kotihoito todelliseksi vaihtoehdoksi. Lisäksi on huolehdittava äitien eläketurvan karttumisesta kotihoidon ajalta. Suomella ei voi olla ristiriitaista maahanmuuttaja- ja siirtolaispolitiikkaa vaan nämä on nivottava osaksi  väestöpolitiikkaamme.  SATEENKAARIHALLITUKSEN POLITIIKKA ON OLLUT TYLYÄ LAPSIPERHEITÄ KOHTAAN. Lapsissa on Suomen tulevaisuus. Lasten henkisestä ja psyykkisestä hyvinvoinnista on huolehdittava riittävin tukitoimin. Perussuomalaiset painottavat perheen ja vanhempien vastuuta lasten hyvinvoinnista. Perhe on yhteiskuntamme korvaamaton perusta, joka on asetettava etusijalle.  Inhimillisyys on vastuuta heikommasta  Perussuomalaiset eivät hyväksy vaikeuksissa olevien ihmisten ongelmien väheksymistä eikä huono-osaisten epäinhimillistä kohtelua. Politiikan ja tulonsiirtojen keinoin on turvattava kansalaisille riittävä ostovoima. Jokaisen ihmisen perustarpeista huolehtiminen on myös tehokkain ja inhimillisin tapa taata järjestys ja yhteiskuntarauha. Vanhusten hoitoon tulee sijoittaa lisää hoitohenkilökuntaa ja voimavaroja.  Terveydenhuollossa on hoitopäätökset aina tehtävä potilaan ja ihmisen tarpeiden perusteella. Raaka rahavalta ei saa tunkeutua terveydenhoitomme ytimeen. Suomen on oltava maa, jossa sairaista huolehditaan, eikä vanhuksia ja vammaisia jätetä heitteille. Julkisen vallan tärkein tehtävä on jokaisen ihmisen perustarpeiden takaaminen.  Verot maksukyvyn mukaan - irti ryöstöverotuksesta - työttömiä tuettava  Perussuomalaiset edellyttävät polttonesteiden ja ajoneuvojen riistoverotuksen alentamista. Peruselintarvikkeiden arvonlisäveroa on alennettava. Eläkepolitiikan kohtuuttomuudet ja sateenkaarihallituksen eläkeläisiin kohdistamat perusteettomat leikkaukset on peruttava. Eläkepolitiikka on yksi Suomen tulevaisuuden kannalta keskeisistä kysymyksistä. Eläkeläiset on nähtävä myös resurssina ja rikkautena, eikä pelkkänä taloudellisena kulueränä. Yhteiskunnan verot ja maksut on nykyistä enemmän suunnattava sinne, missä on veronmaksukykyä. Työn käsitettä on laajennettava huomioimalla kotityön, henkisen työn ja luovan työn merkitystä huomattavasti nykyistä enemmän. Työnteon ja työn teettämisen on aina kannatettava joutenoloa paremmin. Tämä on otettava huomioon nuorisoa ja pitkäaikaistyöttömiä työllistettäessä. Työllistämistöissä on yhteiskunnan korvattava myös työpaikan ja asunnon väliset matkakustannukset, mikä on nykyisin unohdettu erityisesti monien maaseudulla asuvien työttömien kohdalla. Myös viranomaisten on kyettävä hahmottamaan pompottelemiensa kansalaisten elämäntilanne siten, että auttamiseksi suunnitellut toimenpiteet eivät käänny kansalaisten kiusaamiseksi.  Kestävän aluepolitiikan puolesta  Suomi on pinta-alaltaan suuri maa. Meillä on tilaa ja puhdasta luontoa. Tätä suurta rikkautta ja mahdollisuutta ei saa pitää rasitteena ja riippakivenä. Vanhat puolueet ja keskittämispolitiikan kannattajat ovat sokeita taluttajia, jotka eivät ymmärrä, että suuri pinta-ala ja saasteeton elinympäristö on todella arvokkaita. Tätä pitää vaalia ja sen suomia mahdollisuuksia tulee hyödyntää. Euroopan Unioni on monin paikoin täynnä. Suomella on hyvät mahdollisuudet taata asukkailleen puhdas ja viihtyisä elinympäristö. Maamme reuna-alueita ei saa päästää rappeutumaan. Suomessa tulee vielä aika, jolloin maamme väljyys nousee korkeaan arvoon.  Kotimainen energiatuotanto on saatettava arvoonsa. Uusiutuvien, kotimaisten energialähteiden käyttöä esim. tuulivoimaa on suosittava ja niiden kehitystyötä riittävästi taloudellisesti tuettava. Kotimainen energiatuotanto on maaseudun elinvoiman ja työllisyyden turvaamisen kannalta keskeisessä asemassa.  Perussuomalaiset kannattavat Suomen tasapuolista kehittämistä. Vastustamme kaupunkien ja maaseudun keinotekoista vastakkainasettelua. Puhtaat elintarvikkeet, elävä maaseutu sekä viihtyisät kaupungit ovat jokaisen suomalaisen etu. Kuluttajan ja tuottajan etu yhdistyvät parhaiten puhtaassa ja myrkkyvapaassa pien- ja perheviljelmämuotoisessa elintarviketuotannossa. Tuemme laajaa pienomistusta, joka on kansan turva.  Ei äänikynnyksille ja demokratian rajoittamiselle  Perussuomalaiset eivät hyväksy kansanvaltaa kaventavia ja demokratiaa rajoittavia äänikynnyksiä eivätkä eri ryhmien yhteistyötä rajoittavia vaaliliittokieltoja. Puolueemme torjuu jyrkästi vaalijärjestelmämme rukkaamisen vanhoja puolueita vielä nykyistäkin enemmän suosivaksi ja vapaata kilpailua sekä sitoutumattomia vaalilistoja rajoittavaksi. Korkea vaaliosallistuminen on toimivan kansanvallan perusta. Suomalaisten päätösvaltaa ei saa siirtää ylikansallisille elimille, kuten esimerkiksi EU:lle, ilman kansanäänestystä.  Eriarvoiset työttömät - ansiosidonnainen / peruspäiväraha - maaseutu/kaupunki  Ihmisten joutenolon tulisi olla saman arvoista riippumatta siitä, että kuuluuko ammattiliittoon vaiko ei. Etenkin työllistämistoimien edessä maaseudun työttömät, jotka velvoitetaan työhön pitkien matkojen taa, joutuvat monesti työmatkat kustannettuaan varsin epäedulliseen asemaan. Heille ei jää työllistämisestä mitään ansiota, päinvastoin saattavat joutua jopa maksamaan työmatkoja peruspäivärahastaan, joka on tarkoitettu välttämättömien elinkustannusten kattamiseen. Tämä sama tilanne on usein edessä myös työttömillä, jotka komennetaan pidemmän matkan taakse ammattikurssikeskuksiin lisäoppia hankkimaan.  Työttömien kurssittaminen olisi tehtävä vain "oppisopimuksella", eikä kymmenillä kursseilla, jolloin jo kurssille valittaessa selvitettäisiin kelpoisuus ja soveltuvuus sekä valittaisiin todellinen työnantaja, joka ottaa kurssin jälkeen vuodeksi pariksi töihin. Nykyinen työttömien kouluttaminen yhteiskunnan kustannuksella "reserviin", jotta työnantajat sitten voivat valita sopivat päältä, on yhteisten varojen tuhlausta. Sitten työnantajat yhdessä työvoimaviranomaisten kanssa mollaavat loput tarpeettomiksi.  EU:ssa tulevaisuudessa valtiot maksavat maanviljelystukensa kansallisesti? - Elintarvikkeiden omavaraisuus palautettava   Miksi suomalainen suurentalon isäntä/emäntä tarvitsee valtion varoista paremmat tuet kuin pienemmän tilan isäntä/emäntä, vaikka pienemmällä tilalla maatalouskoneiden ja muun kaluston ylläpito vaatii viljelijäperheeltä tuloihin nähden suhteutettuna paljon suuremmat uhraukset, jotta elinkeinoa yleensä voidaan harjoittaa?  Maataloudessa on erityisesti huomioitava pien- ja perheviljelmät. Suomalaiseen maatilaan kuuluu metsää. Maa- ja metsätalousneuvonta on saatava toimimaan niin, että tämä erityispiirre todella huomioidaan. Pien- ja perhetiloilla perheen jäsenet voivat hankkia sivu- ja lisätuloja myös tilan ulkopuolelta. Tämä on maaseudun asuttuna pysymisen kannalta erittäin tärkeää. Jalostustoiminnan keskittämislinja ei ole tuottajien, eikä kuluttajien, eikä eläinten edun mukaista.  Saaste- ja myrkkyvapaassa maataloustuotannossa ovat Suomen maatalouden tulevaisuuden turva. Suomalaiset haluavat terveellistä ja puhdasta ruokaa. Suomen maatalouden mahdollisuudet kansainvälisessä maailmassa on osattava hyödyntää.  EU-maiden maatalous tulee laajenemisen myötä totuuden eteen. Todennäköistä on, että osa maataloustuista palautuu kansallisesti kustannettaviksi. Suomen on pidettävä tiukasti kansallisen elintarviketuotantomme puolesta. Suomalaisia ei saa tehdä riippuvaiseksi vieraasta leivästä. Kansakunta, joka vaarantaa elintarvikeomavaraisuutensa on muiden armoilla ja tuhon tiellä.  EU:n on pysyttävä itsenäisten valtioiden löyhänä liittona. Perussuomalaiset eivät hyväksy Suomen viemistä EU-liittovaltioon. EU:n sellaisten perussopimusten uudistamisista, joissa päätetään Suomen kansallisen itsemääräämisoikeuden ja päätöksenteon heikentämisestä pitäisi Suomessa Irlannin tapaan päättää kansanäänestyksellä. Perussuomalaiset eivät hyväksy EU:lle yhteistä perustuslakia, koska se on tie kohti liittovaltiota.
