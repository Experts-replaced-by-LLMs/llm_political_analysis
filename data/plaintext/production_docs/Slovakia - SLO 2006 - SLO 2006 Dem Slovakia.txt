Predčasné parlamentné voľby ako zrkadlo pravdy nastavujú slovenskej politike nelichotivý obraz o nepoctivom vládnutí, korupcii, klamstve a zneužívaní moci, ktoré dosiahli nebývalé rozmery a doviedli Slovensko k súčasnému politickému marazmu.
Ľudová strana – HZDS v tejto chvíli ponúka ľuďom poctivé riešenia problémov, ktoré sa nakopili za ostatné roky a dopadli na ich ramená.
Ponúkame ľuďom riešenia, ktoré nie sú konjunkturálne a určené len pre krátke obdobie, ale riešenia, ktoré majú dlhodobý charakter a odrážajú znalosť spoločenských problémov i znalosť potrieb bežných ľudí.
Naša strana chce vykonávať politiku ako službu ľuďom.
Chceme, aby sa váha politiky, váha jej pozitívnych dopadov neprenášala len na silné kapitálové a príjmové skupiny, ale aby jej pozitívne výsledky pocítili aj bežní ľudia.
Chceme zastaviť prehlbovanie chudoby a zväčšovanie regionálnych disparít.
Chceme reformné procesy uskutočňovať takými spôsobmi, ktoré budú prinášať ľuďom osoh a zlepšovať kvalitu ich života, a nebudú experimentami, ktoré ľuďom prinášajú sklamanie a útrapy.
Programový dokument Ľudovej strany – HZDS pre parlamentné voľby 2006 pozostáva z troch blokov:
I. Politický rámec programu Ľudovej strany - HZDS
II. Programové zameranie sektorových politík
III. Tézy sektorových politík
 
I. Politický rámec programu Ľudovej strany - HZDS
Politika Ľudovej strany – HZDS sa opiera o tri základné piliere.
Kresťanský pilier odráža kresťanské cyrilo-metodejské tradície slovenského národa.
Národný a občiansky pilier politiky našej strany vychádza z toho, že ĽS - HZDS je spoluzakladateľom slovenskej štátnosti
a súčasne za kľúčový princíp spolužitia občanov pokladá humanizmus, toleranciu a vzájomnú úctu.
Sociálny pilier vyjadruje náš záujem na utváraní spoločnosti založenej na princípe solidarity medzi ľuďmi,
pričom hospodársko-sociálna politika štátu musí vychádzať z individuálnej zodpovednosti a zároveň zo zodpovednosti voči slabším.
V rámci vytvárania ekonomického prostredia za základ považujeme model sociálne a ekologicky orientovaného trhového hospodárstva,
rešpektovanie súkromného vlastníctva
a zapájanie sa do globálnej ekonomiky.
Za rozhodujúci predpoklad trvalého masívneho hospodárskeho rastu pokladáme podporu investovania,
vzdelanosti,
výskumu a rozvoja inovácií.
Mobilizáciou všetkých dostupných zdrojov, výskumných a vývojových kapacít a efektívnejším previazaním s akademickou sférou chceme v tejto oblasti dosiahnuť zásadný obrat.
Naša finančná a peňažná politika budú smerovať k stabilite, k nízkej inflácii a k nízkym úrokovým mieram,
musia motivovať k rôznym formám sporenia
a podporovať inovácie a investovanie.
Súčasne musia vytvoriť predpoklady pre hladké a nešokové zavedenie eura ako menovej jednotky na Slovensku v horizonte roka 2009.
Efektívnejším zapojením zdrojov európskych aj tuzemských, verejných aj súkromných, chce naša strana podstatne zaktivizovať a rozvinúť proces budovania základnej infraštruktúry Slovenska ako predpokladu pre zapojenie našej krajiny do medzinárodnej deľby práce a služieb.
Vstup zahraničného kapitálu musí byť efektívny a koncepčný, v strategických oblastiach pokladáme za potrebné zachovať nevyhnutnú mieru podielu štátu na majetku podnikov.
V oblasti pôdohospodárstva a rozvoja vidieka chceme legislatívnymi, normatívnymi, inštitucionálnymi a ekonomicko-obchodnými opatreniami približovať podmienky tohto sektora parametrom trhového prostredia už nie len Európskej únie, ale globálnym celosvetovým výzvam.
Jednotlivé formy podpory budeme orientovať na technický a biologický rast konkurencieschopnosti slovenských poľnohospodárskych produktov
a aj za účasti zdrojov Európskej únie vytvárať podmienky pre rast alternatívnych zdrojov príjmov a zamestnania na vidieku.
V oblasti životného prostredia cieľom politiky ĽS-HZDS je podpora udržateľného a životnému prostrediu šetrného ekonomického rastu.
Ekonomické nástroje musia stimulovať používanie ekologických technológií a produkciu ekologických výrobkov.
Ekologicku politiku chceme zamerať v prvom rade na boj s príčinami a nie s následkami.
Za významný faktor v zlepšovaní životného prostredia pokladáme plné a efektívne využitie prostriedkov Európskej únie.
V oblasti regionálnej politiky naším cieľom je vytváranie programov, ktoré budú napomáhať štruktúrnej adaptácii regiónov.
Aplikáciou vhodných nástrojov a plným a efektívnym využívaním prostriedkov z fondov Európskej únie chceme stimulovať rozvoj jednotlivých regiónov a korigovať výrazné rozdiely v životných podmienkach ekonomicky slabších regiónov.
Časť prostriedkov a kompetencií v tomto smere z centrálnych orgánov presunieme na regionálne samosprávne orgány.
Chceme zabezpečiť, aby regionálne orgány verejnej správy zodpovedali za rozvoj regiónov priamo občanom daného samosprávneho celku.
V oblasti sociálnej politiky a spoločenskej nadstavby chce Ľudová strana – HZDS formovať sociálne trhové hospodárstvo založené na individuálnej zodpovednosti a na zodpovednosti voči slabším.
Chceme zabezpečiť podmienky, v ktorých občania v rámci vlastnej iniciatívy môžu nájsť pracovné príležitosti alebo si ich môžu sami vytvárať.
Vo sfére rodiny, ktorú pokladáme za základnú a najvýznamnejšiu sociálnu jednotku spoločnosti, chceme nielen udržať, ale navýšením dosiahnuť vysoký štandard starostlivosti o matku a dieťa ako predpoklad pre zlepšenie populačného vývoja na Slovensku.
Rodina musí zostať hlavným prvkom výchovy detí a mladých ľudí.
Našou stratégiou je presadzovanie aktívnej politiky zamestnanosti.
Pre tých, ktorí dočasne nenájdu primerané zamestnanie, vytvoríme efektívne fungujúci sociálny systém.
Za mimoriadne naliehavú úlohu považujeme doladenie dôchodkového trojpilierového systému tak, aby bol celý mechanizmus dlhodobo financovateľný a stabilný.
Mimoriadnu pozornosť v sociálnej oblasti venujeme zdravotne postihnutým občanom.
V oblasti rozvoja zamestnanosti za základný predpoklad úspešného vývoja pokladáme vysoký a udržateľný hospodársky rast a vytváranie podmienok pre konkurencieschopnosť podnikov.
Najväčší potenciál pre vytváranie nových pracovných miest vidíme v rozvoji malého a stredného podnikania a služieb.
Daňový a odvodový systém musia podporovať rast zamestnanosti a tvorbu nových pracovných miest.
V tomto smere naša strana podporí predovšetkým zníženie vysokého odvodového zaťaženia zamestnancov a zamestnávateľov.
V oblasti zdravotníctva musí štát garantovať poskytovanie zdravotnej starostlivosti všetkým občanom na optimálnej úrovni,
musí klásť dôraz na ochranu zdravia a života vo všetkých vývinových štádiách.
Naša strana chce zabezpečiť zvládnutie transformačného procesu a zvýšenie efektívnosti poskytovania služieb v rezorte zdravotníctva
bez zníženia úrovne bezplatnej zdravotnej starostlivosti pre bežného občana.
Oblasť vzdelávania chápeme ako celoživotný proces.
Škola musí pripraviť žiakov tak, aby mohli byť úspešní nielen v podmienkach domáceho trhu práce, ale aj v podmienkach európskej a celosvetovej globalizácie.
musí umožniť rozvíjanie zručnosti, umeleckých a intelektuálnych vlôh.
Dôležitým prvkom vzdelávacej politiky musí byť ekologická výchova a boj proti narkotikám.
Pre každého musí byť vzdelanie rovnako dostupné, vrátane vysokoškolského.
Štát v tom bude zohrávať dôležitú úlohu pokračovaním vo vytváraní vhodného systému grantov a pôžičiek pre študentov.
V oblasti kultúry cieľom Ľudovej strany - HZDS je garantovanie slobody tvorby,
podpora tvorivých a kultúrnych aktivít na všetkých úrovniach,
ochrana široko chápaného národného kultúrneho dedičstva
a rozvíjanie humanistických a etických tradícií v národnej kultúre Slovenska ako neoddeliteľnej súčasti európskeho kultúrneho dedičstva.
Za súčasť kultúry Slovenska pokladáme aj kultúry jednotlivých národnostných a etnických menšín žijúcich na území Slovenska, ktoré si zasluhujú všestrannú podporu.
V oblasti organizácie štátu a spoločnosti budeme zabezpečovať slobodu občanov a ich rovnosť pred zákonom, ich slobodu vyjadrovať svoje názory, prijímať a šíriť idey a informácie, slobodu združovať sa s inými na ochranu svojich hospodárskych i sociálnych záujmov.
Každej osobe patriacej k národnostnej alebo etnickej menšine priznávanme právo chrániť a rozvíjať svoju národnostnú a kultúrnu identitu.
Využívanie tohto práva však nesmie viesť k diskriminácii ostatného obyvateľstva Slovenskej republiky ani k oslabovaniu integrity územia nášho štátu.
Vo sfére vnútornej a vonkajšej bezpečnosti štát musí zabezpečiť podmienky pre slobodný, bezpečný a pokojný život občanov.
Ich súčasťou je prevencia kriminality, boj proti kriminalite vo všetkých jej formách a proti prerastaniu organizovaného zločinu do štruktúr spoločnosti.
Slovenská republika sa musí iniciatívne zapájať do medzinárodných aktivít zameraných na boj proti organizovanému zločinu, medzinárodnému terorizmu, šíreniu drog a zbraní hromadného ničenia.
Za základný predpoklad vnútornej bezpečnosti občanov pokladáme jednotný demokratický právny štát
pevne sa opierajúci o ústavu
a nezávislé súdnictvo.
Za atribút suverénneho štátu pokladáme profesionalizovanú armádu, ktorej dôverujú občania.
ĽS-HZDS rozhodne podporuje rozvoj multilaterálnej a bilaterálnej spolupráce ozbrojených síl Slovenskej republiky s ozbrojenými silami vyspelých demokratických štátov a pokračovanie účasti v medzinárodných mierových a humanitných operáciách.
V oblasti zahraničnej politiky za národnoštátny záujem považujeme zaručenie zvrchovanosti,
suverenity,
územnej integrity,
nenarušiteľnosti hraníc,
bezpečnosti
a hospodárskej prosperity.
Po nadobudnutí plného členstva v medzinárodných organizáciách, akými sú OSN, OECD, EÚ, NATO, WTO a ďalšie, za hlavnú úlohu pokladáme zabezpečovať optimálne postavenie Slovenska v systéme medzinárodných vzťahov, zabezpečovať jeho vonkajšie záruky na základe medzinárodných zmlúv a záväzkov.
Vzťahy SR so susednými a ostatnými štátmi chceme budovať na princípoch suverenity, priateľstva, vzájomnej výhodnosti a korektnosti.
II. Programové zameranie sektorových politík
1. Financie a mena
Zdravé a vybilancované verejné financie pokladá naša strana za základ prosperujúcej ekonomiky a rozvoja podnikania.
Musia však umožňovať vytváranie dostatočného rozpočtového rámca pre krátko a strednodobé výzvy z pohľadu záujmov krajiny
a súčasne zabezpečovať základ pre jej dlhodobý rozvoj vrátane zavedenia EUR ako menovej jednotky na Slovensku v roku 2009.
Zabezpečíme udržanie bežných rozpočtových výdavkov pod kontrolou, osobitnú pozornosť budeme venovať vládnym výdavkom na tovary a služby.
Pristúpime k úsporám v oblasti nákladov na štátny aparát a verejnú službu,
budeme uplatňovať zodpovedný system sociálnej starostlivosti.
Ľudová strana – HZDS prijme opatrenia na pribrzdenie doterajšieho enormného nárastu štátneho dlhu, ktorý po roku po roku 1998 vzrástol zo 180 mld. Sk na vyše 600 mld. Sk.
Ich súčasťou bude realizácia nových foriem financovania verejných investícií umožňujúcich znižovanie rozpočtového napätia.
Bude založené na verejno-súkromnom partnerstve, ako efektívnej formy stredne a dlhodobej spolupráce medzi verejnou správou a súkromnými partnermi s cieľom zabezpečiť realizáciu štátnych projektov.
Naša strana tiež prijme opatrenia na podstatné zlepšenie prijímania pomoci z kohézneho a štrukturálnych fondov EÚ, kde SR výrazne zaostáva a doposiaľ vyčerpala len 13 % disponibilných zdrojov.
Daň z pridanej hodnoty získanú zo zdanenia prostriedkov EÚ presmerujeme na podporu spolufinancovania príslušných projektov.
Preveríme ekonomickú a spoločenskú opodstatnenosť rozbehnutých privatizačných aktivít.
Pokiaľ analýzy budúcej dlhodobej efektívnosti preukážu ich opodstatnenosť a dosiahne sa širší spoločenský konsenzus pre takýto krok, peniaze získané z privatizácie použijeme prednostne na zníženie štátneho a verejného dlhu.
Doterajší bezbrehý rast cien najmä v oblasti základných životných potrieb, energií, bytových služieb, zdravotníctva či vzdelávania viedol k prehĺbeniu chudoby na Slovensku a výrazne zvýšil nedôveru občanov k reformným procesom.
Naša strana podstatne zvýši dôraz na činnosť regulačných úradov a zastaví neprimeraný rast cien a prehlbovanie chudoby.
V záujme podnietenia rastu zamestnanosti a miezd pristúpime ku zníženiu odvodového zaťaženia zamestnancov a zamestnávateľov s cieľom znížiť mieru nezamestnanosti o jednu štvrtinu.
V daňovej oblasti chceme realizovať zníženie daňového zaťaženia najnižších príjmových skupín občanov,
daňovým bonusom reinvestovaného zisku podporíme rast domácich aj zahraničných investícií.
Uplatníme model stimulácie rozvoja obnoviteľných zdrojov energií
a zvýšenia podielu pôdohospodárskych produktov pre priemyselné spracovanie v nadväznosti na odporúčania EÚ.
Naša strana pristúpi k preskúmaniu a prehodnoteniu modelu unáhlene zavedenej finančnej decentralizácie tak, aby bola zachovaná primeraná rovnováha a spravodlivosť v rámci rozdelenia verejných zdrojov medzi vládnym sektorom a regiónmi.
2. Hospodárstvo
V záujme dosiahnutia vyššej konkurenčnej schopnosti slovenského hospodárstva venuje Ľudová strana - HZDS oveľa viac pozornosti vytváraniu podmienok pre diverzifikáciu ekonomických štruktúr krajiny, vytváranie zdravého portfólia priemyslu a služieb schopného reagovať na sektorové alebo výrobkové výkyvy cyklického charakteru.
Pristúpime k vymedzeniu jasnej stratégie (legislatíva, verejný sektor, infraštruktúra) podnecujúcej vytváranie nových sektorov slovenskej ekonomiky,
ale i rozvoj logistických aktivít, pre ktoré má Slovensko ideálnu geografickú polohu s využitím vo vytváraní distribučných centier, stredísk informačných technológií, baliacich a kompletizačných stredísk.
V oblasti priemyselnej politiky upriamime pozornosť na dlhodobú udržateľnosť priemyslu, na báze ekonomických nástrojov budeme vytvárať podmienky pre rozvoj prvostupňových dodávateľov v strategických odvetviach a pre produkciu založenú na domácich surovinách a vysokej pridanej hodnote.
Vo sfére energetiky naša strana uplatní v Európe všeobecne využívané nástroje podpory nových, najmä obnoviteľných energetických zdrojov,
zasadíme sa o vybudovanie prvého Európskeho energetického laboratória na zariadeniach odstavenej atómovej elektrárne Jaslovské Bohunice V-1 pre vedecké, výskumné a školiace potreby krajín EÚ.
Kombináciou verejných a súkromných zdrojov a zdrojov EÚ vytvoríme predpoklady pre urýchlené vybavenie krajiny a jej ekonomiky modernou dopravnou infraštruktúrou a efektívnou komunikačnou sieťou s využitím moderných informačných technológií s cieľom zatraktívnenia krajiny nielen z hľadiska priemyselných investícií, ale aj služieb vrátane aktívneho cestovného ruchu.
V strategických podnikoch, ktoré doposiaľ neprešli plnou privatizáciou, má naša strana záujem zachovať majetkový podiel štátu, v privatizovaných strategických podnikoch budeme usilovať o primeranú mieru spoluúčasti štátu pri závažných rozhodnutiach o ich budúcom rozvoji.
V súvislosti s potrebou zvyšovania kvality ľudských zdrojov ako podmienky pre rozvoj hospodárstva budeme v spolupráci s podnikateľským sektorom zabezpečovať väčšiu flexibilitu v oblasti stredného, odborného a vysokoškolského vzdelávania s vyšším stupňom adaptability na podmienky trhu práce,
budeme presadzovať princípy pre zmenu filozofie absolventov z polohy budúceho zamestnanca do polohy budúceho podnikateľa - zamestnávateľa, resp. samozamestnávateľa.
Naša strana bude vytvárať vhodné podmienky pre podnikateľské subjekty v oblasti inovácie a výskumu, podporné schémy štátnej pomoci budeme orientovať aj na domáce a zahraničné výskumné projekty a na firmy, ktoré chcú tieto aktivity rozvíjať na území SR.
V rámci rozvoja malého a stredného podnikania za rozhodujúce pokladáme zjednodušenie prístupu k podnikaniu vychádzajúce zo zavedenia jedného miesta, z ktorého úrady zabezpečia všetky potrebné náležitosti pre začínajúcich podnikateľov, a slobodné a čitateľné prostredie pre všetkých podnikateľov.
Pristúpime k uľahčeniu a zjednodušeniu administratívnych procedúr pre malých a stredných podnikateľov a samozamestnávateľov, najmä pokiaľ ide o oblasť daní a odvodov, pracovné povolenia, zavedieme zjednodušený systém sociálneho zabezpečenia.
3. Doprava, spoje a telekomunikácie
Komparatívnou výhodou Slovenskej republiky je jej geografická poloha ako dopravného uzla v priestore strednej Európy.
Požiadavky na prepravné kapacity v rámci všetkých druhov dopravy v uvedenom priestore v blízkej budúcnosti niekoľko násobne vzrastú.
Ľudová strana – HZDS má preto cieľ dosiahnuť podstatné urýchlenie výstavby diaľnic, rýchlostných komunikácií a modernizácie železníc SR a ich začlenenie do európskeho dopravného systému a to efektívnou kombináciou zdrojov Európskej únie, verejných rozpočtov a súkromného kapitálu.
Podporíme výstavbu a rozvoj infraštruktúry kombinovanej dopravy a jej previazanie na cestnú, vodnú a železničnú dopravnú cestu.
V uvedenom kontexte vypracujeme a zrealizujeme model dlhodobého spolufinancovania diaľnic vo väzbe na zdaňovanie a spoplatňovanie motoristov (cestná doprava, spotrebné dane, diaľničné poplatky, váženie vozidiel atď.).
Pristúpime k reštrukturalizácii, ekonomickej stabilizácii a dokončíme transformáciu Železníc SR, ZSSK Cargo a ZSSK Slovensko.
Doprava však okrem zabezpečovania hospodárskych záujmov štátu a podnikov musí slúžiť aj pre potreby ľudí.
Preto spoločne so samosprávnymi orgánmi vykonáme opatrenia na zabezpečenie dopravnej obslužnosti a dostupnosti územia na báze hromadnej osobnej dopravy s prihliadnutím na verejné, kultúrne a sociálne potreby občanov.
Vyriešiť chceme otázku prístupu k doprave vo verejnom záujme.
Taktiež spoločne s orgánmi samosprávnych celkov doriešime efektívnu transformáciu a privatizáciu podnikov Slovenskej autobusovej dopravy.
Pristúpime k doriešeniu problému regionálnych tratí na báze viaczdrojového finančného zabezpečenia,
zavedieme systém adresných sociálnych príspevkov v rámci ucelenej sociálnej politiky štátu ako náhrady za model neadresného poskytovania zliav v osobnej doprave.
Na základe analýzy súčasných dopravných kapacít nákladnej automobilovej dopravy SR v spolupráci so združením autodopravcov SR vytvoríme podmienky na ich plné zapojenie do trhu prepravnej práce Európskej únie.
Pristúpime k reštrukturalizácii poštovej prepravnej siete, lokalizácie poštových zásielok a prehodnotíme tarifné mechanizmy, koncepčne a systémovo doriešime liberalizáciu telekomunikačných a hlasových služieb.
Osobitnú pozornosť venujeme problematike informačných technológií a ich rozvoja.
4. Pôdohospodárstvo a rozvoj vidieka
Ľudová strana – HZDS od svojho vzniku v roku 1991 nikdy nezaváhala vo svojom pozitívnom a konštruktívnom postoji k riešeniu potrieb rezortu pôdohospodárstva.
Pôdohospodárstvo tvorí jadro sociálnej, ekonomickej a ekologickej stability krajiny a vidieka, bolo a je jednou z priorít našej hospodárskej politiky.
V oblasti pôdohospodárstva a rozvoja vidieka budeme legislatívnymi, normatívnymi, inštitucionálnymi a ekonomicko-obchodnými opatreniami približovať podmienky tohto sektora parametrom trhového prostredia už nie len Európskej únie, ale globálnym celosvetovým výzvam.
Jednotlivé formy naša strana zameria na technický a biologický rast konkurencieschopnosti slovenských poľnohospodárskych produktov a aj za účasti zdrojov Európskej únie bude vytvárať podmienky pre rast alternatívnych zdrojov príjmov a a zamestnania na vidieku.
V duchu proagrárnej a providieckej tradície chce naša strana prispieť k stabilite a istote hospodárenia na pôde a v lesnom hospodárstve, a tým zárovaň stabilizovať život obyvateľov vo vidieckom priestore.
Aj preto chceme v pôdohospodárskej politike v plnom rozsahu realizovať podnikateľský rámec vynegociovaný v prístupovej zmluve s EÚ.
V tejto súvislosti podporíme kompenzačné platby v živočíšnej výrobe s cieľom rozvoja živočíšnej výroby v znevýhodnených oblastiach, s dôrazom na rozvoj ovčiarstva a chovu hovädzieho dobytka bez mliečnej produkcie.
V rybnom hospodárstve podporíme produkčné vodné plochy v záujme zachovania genofondu a rastu prukcie.
Chceme doriešiť finančné rámce pre zabezpečenie pozemkových úprav, registrov evidencie pozemkov s maximálnym využitím rozpočtových finančných prostriedkov a fondov EÚ.
V súlade s politikou EÚ budeme podporovať rast efektívnej produkcie lesného hospodárstva, zvýšenie jeho podielu na zlepšovaní životného prostredia a krajiny, na zlepšení kvality života a zamestnanosti vo vidieckych oblastiach.
Za ďalšiu prioritu pokladáme zlepšiť postavenie a úlohu vedy a výskumu v rezorte.
Naším cieľom je zabezpečiť vedecký, technický a technologický rozvoj poľnohospodárskej a potravinárskej výroby, vrátane biotechnológií a ekologického poľnohospodárstva.
Podporou a zapojením sa do programu LEADER chceme zapojiť viacsektorové mikroregionálne partnerské združenia poľnohospodárov, lesníkov, samospráv a záujmových združení občanov do riešenia rozvoja miestneho hospodárstva.
Zabezpečíme zvýšenú participáciu občanov a spoločnosti pri rozvoji vidieka, prostredníctvom budovania a posilnenia inštitúcií a zlepšenia využiteľnosti miestneho potenciálu,
podporíme diverzifikáciu vidieckej ekonomiky a tvorbu regionálnych produktov s dôrazom na rozvoj vidieckej turistiky a agroturistiky.
V súvislosti s tým, že od roku 2009 sa začnú formovať nové ciele a nástroje spoločnej poľnohospodárskej politiky EÚ vypracujeme doposiaľ absentujúce prognózy slovenského pôdohospodárstva v dlhšom časovom horizonte, ktorý bude odrážať vývojové trendy európskeho a svetového pôdohospodárstva.
5. Životné prostredie
Ľudová strana – HZDS prikladá mimoriadny význam schopnosti spoločnosti zabezpečiť svojim príslušníkom vysokú kvalitu základných potrieb prežitia – vzduchu, vody, potravín, čoho predpokladom je minimalizácia negatívnych vplyvov na jednotlivé zložky životného prostredia.
Spomedzi zložiek životného prostredia chceme mimoriadne vysokú pozornosť venovať vode ako strategickej surovine, od ktorej dostatku a kvality bude závisieť úroveň hospodárskych aktivít na území SR ako aj životná úroveň obyvateľstva.
Dostatok vody pre hospodárstvo i obyvateľstvo zabezpečíme zavedením komplexného systému vodného manažmentu.
Vhodnými technickými a ekologickými opatreniami chceme zvýšiť produkčnú a vodozdržnú schopnosť krajiny,
plným a efektívnym využitím masívnych prostriedkov zo zdrojov EÚ chceme zabezpečiť revitalizáciu a vybudovanie nových vodných zdrojov a environmentálnu infraštruktúru v tejto oblasti – vodovody, kanalizácie a čistiarne odpadových vôd.
Vzhľadom na výrazné sociálne a hospodárske rozdiely v jednotlivých regiónoch Slovenska budeme usilovať o realizáciu environmentálnych programov využitím voľnej pracovnej sily hlavne v zaostalých regiónoch a zmierniť súčasnú negatívnu sociálnu situáciu tvorbou nových pracovných príležitostí.
Do systému ochrany zložiek životného prostredia – vzduchu, vody, pôdy, hornín, živočíšstva a rastlinstva – budeme zavádzať ekonomické nástroje, ktoré budú sféru hospodársku i komunálnu maximálne stimulovať k zavádzaniu a využívaniu ekologických technológií a služieb.
Vzhľadom na negatívne dôsledky globálnych klimatických zmien pristúpime k realizácii rozsiahlych programov protipovodňovej ochrany a ochrany pred ďalšími druhmi prírodných katastróf, aby sme tak predišli mnohonásobne vyšším škodám z odstraňovania následkov prírodných pohrôm na území Slovenska.
Dlhodobým závažným problémom Slovenska sú staré environmentálne záťaže a divoké skládky komunálneho i nebezpečného odpadu.
V tejto oblasti zavedieme permanentný monitoring a programy pre vyhodnotenie všetkých vplyvov týchto environmentálnych záťaží na jednotlivé zložky životného prostredia a na človeka s cieľom určenia priorít pre ich postupné odstraňovanie.
Za účasti štrukturálnych fondov EÚ chceme vytvoriť podmienky na podporu programov obmedzenia postupnej nahrady klasických zdrojov energií ich alternatívnymi zdrojmi so zameraním na využitie bioenergií, geotermálnej, slnečnej a vodnej energie.
V súvislosti s tým podporíme programy znižovania energetickej náročnosti technologických procesov a podporíme zmenu palivovej základne komunálnej sféry smerom k využívaniu dostupných domácich zdrojov ako sú biomasa, drevná hmota, geotermálna energia a pod.
Ekonomickými nástrojmi budeme podporovať separáciu odpadov, ich recykláciu a maximalizovať zhodnotenie odpadov vo forme druhotných surovín a energií, čím sa zníži surovinová a energetická závislosť slovenského hospodárstva s výrazne pozitívnym environmentálnym efektom.
Vo väzbe na predpokladaný nárast ekonomických aktivít na Slovensku naša strana garantuje rešpektovanie environmentálnych vplyvov v územnom plánovaní a maximálnu ochranu lesného a pôdneho fondu Slovenskej republiky.
Pokladáme za potrebné inštitucionálne integrovať výkon hospodárskych a správnych činností hlavne na územiach s najvyššími stupňami ochrany a riešiť problematiku vlastníckych vzťahov na územiach s rôznymi stupňami obmedzovania výkonu vlastníckych práv majiteľov pôdy a lesov v ochranných pásmach a chránených oblastiach.
6. Regionálna politika
V oblasti regionálnej politiky naším cieľom je vytváranie programov, ktoré budú napomáhať štruktúrnej adaptácii regiónov.
Aplikáciou vhodných nástrojov a plným a efektívnym využívaním prostriedkov z fondov Európskej únie chce Ľudová strana – HZDS zabezpečiť stimuláciu rozvoja jednotlivých regiónov a korigovať výrazné rozdiely v životných podmienkach ekonomicky slabších regiónov.
V záujme zásadného a systémového riešenia regionálnych disparít a z nich rezultujúceho spoločensko-ekonomického napätia vypracujeme stratégiu regionálneho rozvoja, ktorá vymedzí prioritné oblasti, zabezpečí vzájomnú regionálnu previazanosť programov.
Naša strana sa zasadí o odstránenie takmer výhradnej orientácie podpornej politiky zo zdrojov EÚ na odvetvové priority a zabezpečí vzájomnú previazanosť inovačných procesov s rozvojom vysokých škôl, výskumom, rozvojom ľudských zdrojov v konkrétnych centrách regionálneho rozvoja, obmedzí subjektivizmus v schvaľovaní a prideľovaní projektov.
Podstatne zvýšime spoluúčasť vyšších územných celkov na príprave a rozhodovaní o relevantných dokumentoch, obmedzíme centralizmus v regionálnej politike súvisiaci najmä s lokalizáciou riadiacich , platobných inštitúcií na centrálnych orgánoch a posilníme iniciatívu regionálnych článkov v tvorbe podnikateľského prostredia, v aktívnom ovplyvňovaní rozvoja vlastného regiónu.
Zabezpečíme, aby sa značná časť prostriedkov a kompetencií v tomto smere presunula z centrálnych orgánov na regionálne samosprávne orgány.
Regionálne orgány verejnej správy sa budú zodpovedať za rozvoj regiónov priamo občanom daného samosprávneho celku.
Proces odstraňovania regionálnych disparít budeme spájať najmä s rozvojom vzdelanosti, informatizácie, poznatkovej ekonomiky tak, aby sa odstránilo zaostávanie v tejto sfére nielen z pohľadu SR, ale aj z pohľadu ich regionálnej dimenzie.
Za naliehavé pokladá naša strana vytvorenie poznatkového, vedecky–výskumného a projekčného zázemia pre tvorbu regionálnej politiky, ktorý vytvorí zázemie pre spracovanie, aktualizáciu a realizáciu Národného strategického referenčného rámca pokrývajúceho intervencie zo zdrojov EU vo výške cca 10,5 mld. EUR.
Vytvoríme mechanizmus podpory malých a stredných podnikov v zaostávajúcich regiónoch ako jeden z kľúčových nástrojov udržateľného rozvoja regiónu,
dosiahneme spravodlivejšie prerozdeľovanie investícií do verejných prác, tak aby predovšetkým investície na budovanie infraštruktúry boli alokované v zaostávajúcich regiónoch.
Pristúpime k prehodnoteniu súčasného modelu finančnej decentralizácie, posilníme princíp objektívnosti a transparentnosti tak horizontálneho, ako aj vertikálneho vyrovnávania financovania bežných potrieb regionálnej i lokálnej samosprávy,
súbežne zlepšíme systém finančnej kontroly a zabezpečíme tak proces efektívnejšieho využívania verejných zdrojov.
Dosiahneme plné sfunkčnenie mechanizmov prijímania pomoci EÚ a jej správnou alokáciou predídeme rizikám prípadných dopadov na zaostávajúce regióny z dôvodu avizovaných rozpočtových obmedzení vyplývajúcich z potreby plnenia podmienok vstupu SR do Európskej menovej únie.
V záujme vytvorenia predpokladov pre plné prijímanie pomoci z kohézneho a štrukturálnych fondov EÚ budeme osobitnú pozornosť venovať procesu programovej prípravy a budovaniu implementačných agentúr v regiónoch zlúčených v rámci NUTS II.
Za neoddeliteľnú súčasť odstraňovania regionálnych disparít pokladá naša strana tiež naliehavé riešenie rómskej problematiky, ktorá má silný regionálny kontext a koncentráciu s tým, že programový prístup chceme oprieť aj o výrazné zapojenie fondov Európskej únie.
7. Sociálna politika
V oblasti sociálnej politiky chce Ľudová strana – HZDS formovať sociálne trhové hospodárstvo založené na individuálnej zodpovednosti a na zodpovednosti voči slabším.
Chceme zabezpečiť podmienky, v ktorých občania v rámci vlastnej iniciatívy môžu nájsť pracovné príležitosti alebo si ich môžu sami vytvárať.
Našou stratégiou je presadzovanie aktívnej politiky zamestnanosti.
Pre tých, ktorí dočasne nenájdu primerané zamestnanie, chceme vytvoriť efektívne fungujúci sociálny systém.
Za mimoriadne naliehavú úlohu pokladáme doladenie dôchodkového trojpilierového systému tak, aby bol celý mechanizmus dlhodobo financovateľný a stabilný.
Osobitnú pozornosť v sociálnej oblasti budeme venovať zdravotne postihnutým občanom.
V oblasti rozvoja zamestnanosti za základný predpoklad úspešného vývoja pokladáme vysoký hospodársky rast a konkurencieschopnosť podnikov.
ĽS-HZDS podporuje dôsledné napĺňanie práva na prácu.
Preto kladieme dôraz na zodpovednosť politických elít za vznik nových pracovných miest.
Najväčším potenciálom pre vytváranie nových pracovných miest je rozvoj malého a stredného podnikania a služieb.
Daňový a odvodový systém musia podporovať rast zamestnanosti a tvorbu nových pracovných miest.
V tomto smere naša strana podporí predovšetkým zníženie vysokého odvodového zaťaženia zamestnancov a zamestnávateľov.
Presadíme zavedenie legislatívnych, daňových a finančných stimulov na trhu práce tak, aby zamestnávatelia vytvárali pracovné miesta na skrátený pracovný úväzok a delené pracovné miesta v záujme žien a matiek, osobitne po materskej dovolenke, keď prebieha intenzívna výchovná starostlivosť.
Zavedieme mechanizmus vopred garantovanej sumy, z ktorej sa bude určovať výška odvodov pre samostatne zárobkovo činné osoby, aby na ich výšku nemalo vplyv pravidelné zvyšovanie minimálnej mzdy.
Naša strana je za posilňovanie stability v pracovno-právnych vzťahoch a upevňovanie pocitu istoty u zamestnancov.
Sme za uzatvorenie pracovného pomeru na dobu určitú medzi zamestnancom a zamestnávateľom najviac na 2 roky, pričom minimálna dĺžka pracovného pomeru by bola v takomto prípade minimálne 6 mesiacov.
Osobitnú pozornosť budeme venovať vzdelávaniu a príprave uchádzačov a záujemcov o zamestnanie pre trh práce.
Naša strana podporí rozšírenie verejnoprospešných prác ako dôležitého nástroja aktívnej politiky trhu práce predovšetkým v regiónoch s vysokou mierou nezamestnanosti.
Presadíme zmeny v podmienkach, ktoré sú nevyhnutné na priznanie podpory v nezamestnanosti, predovšetkým pokiaľ ide o dobu účasti na platení poistného tak, aby nárok na dávku v nezamestnanosti vznikol občanovi, ktorý najmenej dva z posledných troch rokov platil poistenie v nezamestnanosti.
Zároveň podporíme zavedenie špeciálnej dávky pre nezamestnaného absolventa školy, ktorému nevznikol nárok na poberanie podpory, ak preukáže aktívne hľadanie zamestnania.
Doterajšie štátne orgány zabezpečujúce služby zamestnanosti pretransformujeme na verejnoprávne inštitúcie, odstránime šikanovanie evidovaných nezamestnaných, ich intenzívne predvolávanie na príslušné úrady považujeme za neefektívne.
Naša strana je za posilnenie garancií nárokov občanov v rámci dôchodkového systému, ktoré im vyplývajú z účasti v II. kapitalizačnom pilieri, za vyvážený vzťah medzi princípom zásluhovosti a solidarity, minimalizovanie rizík pri správe zverených poistných fondov, finančné krytie systému z dlhodobého hľadiska, ako aj vytvorenie efektívneho a hospodárskeho systému orientovaného na minimalizáciu použitia výnosov na krytie správnych nákladov.
Prijmeme takú legislatívnu úpravu, prostredníctvom ktorej hlavná váha pri garantovaní náhrad škôd v II. kapitalizačnom pilieri bude priamo na štáte.
Vychádzajúc z princípu slobodnej voľby občanov prehodnotíme mechanizmus povinnej účasti v druhom kapitalizačnom pilieri pre skupinu absolventov stredných a vysokých škôl v realizovanom modeli dôchodkového sporenia.
Pristúpime k postupnému vyrovnávaniu rozdielov medzi starobnými dôchodkami, ktoré poberajú tzv. starodôchodcovia a novodôchodcovia, a to prostredníctvom rozdielneho percenta ich valorizácie alebo pevne stanovenou sumou.
Zámerom ĽS-HZDS je zvýšiť dávku v hmotnej núdzi tak, aby spolu s ďalšími príspevkami dosiahla výšku životného minima, a to najmä prostredníctvom novej kategórie poberateľov dávok v hmotnej núdzi, ktorá bude určená pre jednotlivca alebo pár s dieťaťom alebo viacerými deťmi, pričom aspoň jedno z týchto detí musí študovať na vysokej škole.
Za pozitívny prvok pri zavádzaní princípu adresnosti považujeme aktivačnú činnosť s podporou zvýšenia aktivačných príspevkov pre občanov v hmotnej núdzi.
S cieľom zvýšenia pôrodnosti budeme presadzovať rozdelenie výšky rodičovského príspevku podľa toho, v ktorom poradí sa dieťa narodí.
V prípade druhonarodeného dieťaťa navrhneme zvýšenie rodičovského príspevku na úroveň minimálnej mzdy.
Považujeme za nespravodlivé, že daňový bonus neprináša žiadne výhody pre rodiča, ktorý študuje na vysokej škole alebo poberá starobný dôchodok. Pre túto skupinu rodičov navrhneme príspevok k prídavku na dieťa.
Naša strana bude presadzovať dôslednú legislatívnu úpravu podmienok poskytovania sociálnych služieb a stanovenie ich štandardov.
Podporíme rozvoj spolupráce medzi štátom, krajskou a miestnou samosprávou v záujme zakladania útulkov pre ľudí bez prístrešia.
Podporíme programy dodatočného vzdelávania nekvalifikovaných Rómov, ktorí žijú v segregovaných osadách a vyčlenenie finančných prostriedkov v rámci aktívnej politiky zamestnanosti pre rómskych podnikateľov, ktorí tak získajú pracovné uplatnenie alebo zabezpečia prácu pre ďalšiu osobu alebo skupinu ekonomicky aktívnych občanov.
Rovnako chceme podporovať mladých Rómov, ktorí sú ochotní migrovať za prácou do oblastí, kde vzniknú priemyselné parky alebo do ktorých prichádzajú významní investori.
Podporíme tiež svojpomocnú výstavbu bytov odlišného štandardu s využitím rómskej pracovnej sily.
8. Vzdelávanie a veda
Kvalitu vzdelávania a výchovy na všetkých stupňoch vzdelávania v duchu národných, sociálnych a kresťanských hodnôt pri uplatňovaní princípov demokracie, samosprávneho riadenia a tradícií vzdelávania považuje Ľudová strana - HZDS za jeden z kľúčových faktorov budúcej prosperity Slovenska.
Cieľom politiky našej strany je vytvorenie takej spoločnosti, ktorej rozvojový potenciál bude stavať na kvalifikácii a vzdelávaní občanov, na vytvorení vzdelanostnej spoločnosti.
V súvislosti so vstupom Slovenska do EÚ chceme zabezpečiť, aby slovenský vzdelávací systém bol porovnateľný s globálnymi vývojovými trendmi minimálne na európskej úrovni.
Preto v požiadavkách na ciele a obsah vzdelávania v rámcových vzdelávacích programoch dôsledne presadíme princíp všeobecne uplatniteľných vedomostí a zručností v široko koncipovaných vzdelávacích programoch.
Podporíme vzdelávacie iniciatívy presadzujúce inovatívne vzdelávacie postupy rozvíjajúce individuálne schopnosti žiakov a študentov.
Vo vzdelávacích programoch škôl budeme presadzovať úplnú integráciu žiakov so zvláštnymi vzdelávacími potrebami a žiakov zo sociálne znevýhodneného prostredia.
Za prioritu v štruktúre výchovno-vzdelávacej sústavy považuje naša strana predovšetkým kvalitné vzdelávanie na základnej škole.
Z uvedeného dôvodu pristúpime ke skvalitneniu obsahu a formy základného vzdelávania v rámci zvyšovania jeho kvality pri rešpektovaní osobnosti žiaka a jeho individuálnych schopnosti a zavedieme 11 ročné povinné školské vzdelávanie.
Podporíme rozvoj predškolských zariadení tak, aby bola predškolská výchova vrátane prípravných tried všeobecne dostupná a bezplatná, a aby sa stala povinnou pre tie deti, u ktorých sú zistené možné ohrozenia (sociálne a kultúrne znevýhodnenie, zdravotné znevýhodnenie, či poruchy učenia a chovania).
Budeme presadzovať aj spoluzodpovednosť štátu pri ich dofinancovaní.
Budeme pokračovať v započatej reforme základnej školy, ktorá musí zvýšiť motiváciu a záujem detí o vzdelávanie a zároveň bude čeliť sociálnej selektivite.
Dokončíme kurikulárnu reformu, ktorá umožní školám lepšie sa prispôsobovať potrebám a záujmom žiakov.
Okrem toho chceme zaviesť zníženie priemerného a obmedziť najvyšší prípustný počet detí v triedach.
Aj pri klesajúcom počte žiakov chceme zachovať dostupnosť škôl v mieste bydliska žiakov, s osobitným zreteľom na národnostne zmiešaných územiach a v malých obciach.
V prípade nevyhnutného rušenia škôl budeme kompenzovať problém dochádzky kvalitnou dopravnou službou plne hradenou štátom ( školské autobusy).
V záujme ochrany žiakov pred agresiou budeme presadzovať ďalšie zavádzanie školských psychológov a podporíme pedagogicko- psychologické poradenstvo.
Zároveň podporíme zavádzanie školských špeciálnych pedagógov do bežných základných škôl.
Asistenti pedagóga, inštitút pomocných učiteľov, kvalitný celodenný program školy sa musí stať súčasťou modernej základnej školy.
Naša strana bude v spolupráci s VÚC, mestami a obcami presadzovať systém pre zvýšenie kvality materiálno-technického vybavenia vzdelávacieho procesu.
V systéme centrálneho metodického riadenia vzdelávacieho procesu zabezpečí prípravu nových a chýbajúcich učebníc a učebných pomôcok.
Zároveň bude realizovať efektívny systém školskej inšpekcie.
V súvislosti so vstupom Slovenska do EÚ umožníme školám priebežne upravovať vlastné vzdelávacie zámery v súlade s celkovými vývojovými trendmi na národnej, regionálnej a celoeurópskej úrovni.
Chceme zaviesť jednotnú, ale prestupnú vzdelávaciu sústavu, ktorá umožní každému aby dosiahol najvyššie možnú úroveň vzdelávania.
Táto úroveň musí byť závislá len od schopností a usilovnosti a nie od sociálneho a etnického prostredia, z ktorého žiaci pochádzajú.
Chceme zabezpečiť vzdelávací systém, ktorý bude porovnateľný so systémami v krajinách EÚ, rešpektujúc pritom národné a kultúrne tradície Slovenska, pričom cieľom bude harmonizácia výstupov vzdelávacích systémov krajín EÚ tak, aby bola zabezpečená mobilita absolventov na trhu práce.
Ľudová strana – HZDS pristúpi ku koordinácii odborného vzdelávania a trhu práce, k prispôsobeniu učebných a študijných odborov požiadavkám trhu práce, k vytvoreniu nových odborov najmä so zameraním na informačno-komunikačné technológie a cudzie jazyky.
Podporíme združovanie vzdelávacích programov vedúcich k rôznym stupňom odborného vzdelávania a vzdelávacích programov pre mládež a dospelých do jednej školy s cieľom pripraviť odborníkov s lepšou adaptabilitou.
Pre žiakov všetkých stupňov škôl zabezpečíme prístup ku kvalitným informáciám v rámci národného programu informačnej spoločnosti s ťažiskom na poradenstvo v oblasti možnosti vzdelávania, trhu práce, kariérnych a pracovných príležitosti počas celého života.
V oblasti stredoškolského vzdelávania budeme podporovať vzdelávaciu reformu tak, aby absolventi získali predpoklady pre samostatné učenie, nadobudli široký vzdelanostný základ s kľúčovými kompetenciami pre uplatnenie sa v spoločnosti ( napr. jazyková, počítačová, matematická a pod.),
presadíme obsahové prepojenie stredoškolských študijných programov so študijnými programami vysokých škôl tak, aby prijímanie na vysokých školách bolo možné len na základe výsledkov zo strednej školy.
Budeme vytvárať motivačné kritéria pre účasť zamestnávateľov v odbornej príprave žiakov, a to nielen pri praktickej príprave, ale aj v samotnom procese vzdelávania, pri tvorbe vzdelávacích programov, pri stanovení nárokov pri záverečných skúškach a aj pri aktuálnom vytváraní vzdelávacích stratégií jednotlivých škôl , aby sa zaistila čo najužšia väzba s trhom práce, ale pre časť populácie i atraktívnosť pre učňovské školstvo.
V oblasti vysokého školstva naša strana zabezpečí plnenie hlavného strategického zámeru, ktorým je harmonizácia vysokoškolského systému s európskym systémom vo všetkých jeho zložkách v rámci jednotného európskeho vysokoškolského priestoru.
Naša strana nebude presadzovať zavedenie školného na vysokých školách , ale budeme podporovať viaczdrojové financovanie vysokých škôl.
Zavedieme každoročnú aktualizáciu dlhodobých zámerov Ministerstva školstva SR z hľadiska priorít v oblasti vysokého školstva v súlade so strategickým plánom rozvoja Slovenskej republiky.
Prehodnotíme súčasný trend v neúmernom raste počtu študentov študujúcich v univerzitnej forme vzdelávania .
Navrhneme postupný prechod od rastu množstva študentov k rastu kvality výuky, vrátane systému hodnotenia dosiahnutých výsledkov.
Budeme podporovať univerzitný výskum a vývoj, väčšia pozornosť však bude musieť byť venovaná použiteľnosti jeho výstupov.
Budeme presadzovať zvýšenie kvality vzdelávania a výskumu s ohľadom na uplatniteľnosť absolventov a medzinárodnú konkurencieschopnosť vysokých škôl.
Podporíme diferenciáciu vysokých škôl, ktorá umožní vznik špičkových výskumných vysokoškolských pracovísk.
ĽS – HZDS podporí vznik a činnosť malých, technologicky orientovaných firiem, podnikateľských inkubátorov, vedeckých a technologických parkov zameraných na nové technológie a vhodných finančných nástrojov na ich podporu.
Budeme vytvárať legislatívne nástroje pre uľahčenie ich spolupráce s výskumnými ústavmi, vysokými školami, regionálnymi orgánmi a bankami.
Budeme podporovať synergické úsilie štátnej a privátnej sféry vo vede a výskume zavádzaním nástrojov nepriamej podpory, napr. daňovými úľavami pre organizácie podporujúce transfér a rozširovanie výsledkov vedy a výskumu.
Sprísnením a zjednotením kritérií základného výskumu na medzinárodnú úroveň budeme zvyšovať efektivitu vynakladaných verejných prostriedkov na výskum a vývoj.
Zabezpečíme, aby sa trend zvyšovania podpory výskumu a vývoja z verejných prostriedkov neustále zvyšoval, aby sa dosiahlo podielu 1,5 % HDP v roku 2010 a aby celoštátny podiel výdavkov za oblasť výskumu a vývoja k HDP predstavoval 3%.
Budeme podporovať integráciu slovenskej vedy a rozvoja technológií do Európskeho výskumného priestoru v celom komplexe programov, zlepšíme mechanizmy na zabezpečenie spoluúčasti v projektoch dotovaných z európskych zdrojov.
K zabezpečeniu zvyšovania intenzity inovačných procesov budeme podporovať prípravu iniciatívnych a motivovaných ľudí pre výskum, vývoj a inovácie, pričom cieľom je tiež personálne zefektívniť výkon štátnej správy v tejto oblasti.
Budeme podporovať vzdelávacie programy zamerané na prípravu výskumných a vývojových pracovníkov a na manažérov vedy a výskumu.
Podporíme zavedenie nových podporných systémov pre vysokoškolský vzdelávací systém formou systému štipendií (napr. motivačné, sociálne a podporné pre štúdium technických a prírodovedných študijných programov), daňových zvýhodnení a úpravou mzdových podmienok vyplývajúcich zo zákona o verejnej službe.
Ľudová strana – HZDS si je vedomá , že rozhodujúcim faktorom rozvoja našej vzdelávacej sústavy sú kompetentní pedagogickí pracovníci a preto sa zasadí za vytvorenie podmienok pre spoločenské uznanie pedagogických, vedeckých a ostatných zamestnancov pôsobiacich vo všetkých stupňoch vzdelávacej sústavy a v oblastiach vedeckého výskumu a vývoja.
Budeme usilovať o posilnenie spoluzodpovednosti za výchovu detí popri rodine aj zo strany spoločnosti, a to podporovaním vhodných aktivít mládeže, rozširovaním foriem záujmového vzdelávania a vzdelávania v umeleckých a jazykových školách, rozširovaním ponuky aktívnych foriem trávenia voľného času pre deti, vytváraním jednotného systému pomoci deťom a rodine a pod.
9. Kultúra
V oblasti kultúrnej politiky cieľom Ľudovej strany - HZDS je bezpodmienečné garantovanie slobody tvorby,
podpora tvorivých a kultúrnych aktivít na všetkých úrovniach,
ochrana široko chápaného národného kultúrneho dedičstva a rozvíjanie humanistických a etických tradícií v národnej kultúre Slovenska ako neoddeliteľnej súčasti európskeho kultúrneho dedičstva.
Za súčasť kultúry Slovenska pokladáme aj kultúry jednotlivých národnostných a etnických menšín žijúcich na území Slovenska, ktoré si zasluhujú všestrannú podporu.
Vzhľadom na pokračujúci nepriaznivý vývoj a vytváranie deficitného prostredia pre kultúru, najmä v ekonomických a spoločenských parametroch, prijmeme také reformné opatrenia, aby sa kultúra dostala z okraja do stredu záujmu spoločnosti i jednotlivca a zmenila sa z účelového nástroja na koncový cieľ duchovnej spotreby a potrebu novej – kultúrnej spoločnosti v podobe sociálneho ľudského kapitálu.
Naša strana má záujem vypracovať dlhodobé stratégie rozvoja kultúrnych odvetví a ponúkneme ich na verejný i politický dialóg, ktorý bude mať ambíciu získania širokého politického konsenzu.
Presadíme viaczdrojové opatrenia na riešenie deficitu financovania kultúry, za účasti verejných zdrojov, orientované na podporu pôvodnej tvorby,
oživovanie regionálnych kultúrnych tradícií,
podporu filmovej a audiovizuálnej tvorby,
dobudovanie bazálnych historicko-kultúrnych informačných databáz
a zníženie pamiatkovej zadĺženosti Slovenska.
Podnietime, aby boli do Ústavy SR zapracované kultúrne práva a prehlbovanie slovenského kultúrneho vedomia i sebavedomia s cieľom využiť nástroje kultúry ako nosiče obnovovania národnej a človečenskej komunikácie.
Upevníme a prehĺbime dosiahnuté pozitíva v oblasti verejných informačných prostriedkov, na základe analýzy stavu prenesieme nové poznatky poznatkovej spoločnosti do legislatívy.
Podporíme využívanie najmodernejších informačných technológií na kultúrny dialóg doma i so zahraničím.
Budeme monitorovať a solidarizovať symetrický rozvoj slovenských dvojdomých kultúr – menšín na Slovensku i Slovákov žijúcich v zahraničí,
odstraňovať relikty minulosti, potenciálne zvyšujúcimi etnické napätie.
Ľudová strana – HZDS má úprimný záujem v rámci európskych zvyklostí riešiť spoluprácu s cirkvami a náboženskými spoločnosťami a spôsob ich definitívneho financovania.
Aktívne budeme spoluvytvárať európske legislatívne prostredie v oblasti kultúrnych pamiatok, modernej komunikácie po informačných diaľniciach, podpory umeleckej tvorby, archívneho kultúrneho dedičstva, miestnych a regionálnych osobitostí najmä v oblasti pôvodných originálnych ľudových umeleckých remesiel, nárečí, výtvarných a architektonicky–urbanistických prejavov vrátane krajinotvorby, hudobnej a tanečnej kultúry, gastronómie, ľudových zvykov, ale aj iných prejavov etnickej tradície.
10. Zdravotníctvo
V zmiešanom systéme garantovaného sociálneho práva v základnom zdravotnom poistení a podnikania v doplnkovom zdravotnom poistení a pripoistení cieľom ĽS – HZDS je dosiahnuť novú kvalitu pre občanov, poskytovateľov zdravotnej starostlivosti, ako i pre všetky zainteresované strany.
Výsledkom zdravotnej starostlivosti musí byť spokojný občan a spokojný poskytovateľ.
Občania od zdravotnej starostlivosti očakávajú dostupnosť, včasnú diagnostickú liečbu, vhodné správanie personálu a finančnú únosnosť.
Na strane druhej poskytovatelia požadujú vhodné podmienky pre prácu, primerané prístrojové vybavenie, dostupnosť potrebných liekov a primerané finančné ohodnotenie.
Naša strana je si vedomá týchto očakávaní a je pripravená ich uspokojiť zmenou financovania zdravotnej starostlivosti.
Financovanie zdravotníctva bude naďalej prebiehať prostredníctvom zdravotných poisťovní, pričom nepripustíme zvýšenie odvodového zaťaženia.
V budúcnosti, na základe reštrukturalizácie, integrácie a zvýšenia efektívnosti systému zdravotníctva sa zasadíme za adekvátne zníženie odvodov.
Naša strana chce presadiť zmenu financovania a systému zdravotného poistenia.
Základné zdravotné poistenie bude tvoriť I. pilier zdravotného poistenia, pričom spoluúčasť občanov bude riešená formou solidarity cez pripoistenie ( II. pilier ).
Tento pilier bude tvoriť odpočítateľnú položku z daňového základu pri fyzických a právnických osobách.
Z uvedeného piliera sa budú financovať v súčasnosti existujúce príplatky a doplatky. ĽS - HZDS ponúka reálnu alternatívu zrušenia všetkých poplatkov v zdravotníctve.
Chceme dosiahnuť, aby doplnkový pilier ( III. pilier ) pokryl všetky platby za plne hradené služby pacientom a spotrebu liekov podľa presnej špecifikácie.
Platba do III. piliera nebude tvoriť odpočítateľnú položku z daňového základu.
Zvážime možnosť jej zvýhodnenej realizácie v podobe bonusu od zamestnávateľa.
V zdravotnej poisťovni pri III. pilieri bude platiť princíp sporenia a bonifikácie pri nečerpaní.
Všetky formy I. a II. piliera budú realizované cez zdravotné poisťovne, čim dôjde ku reálnemu zvýšeniu zdrojov na zdravotnícke služby.
Strana presadí, aby deti do 5 rokov a občania nad 70 rokov nedoplácali na lieky na lekársky predpis.
Budeme poskytovať bezplatnú kúpeľnú starostlivosť v prípade bezprostredného pokračovania liečebného procesu pri deťoch do 18. rokov.
Podporíme centralizáciu náročných služieb na jednej strane, na strane druhej presadíme decentralizáciu ostatných služieb poskytovaných v zdravotníctve.
Medzi nemocnicami chceme umožniť fungovanie princípu clearingu ( vzájomného preplácania výkonov ).
Podporíme presun zdravotníckych činností do ambulantnej sféry a rýchlej zdravotnej záchrannej služby vrátane napravenia chýb, ktoré sa uskutočnili v poslednom období a zrealizujeme efektívnu reštruktualizáciu nemocníc.
Na tomto základe chceme zabezpečiť dostatok finančných prostriedkov pre účinné fungovanie nemocníc III. typu, fakultných nemocníc, špeciálnych zdravotníckych ústavov a nosných nemocníc v okresoch.
Považujeme za prioritu dobudovanie a sledovanie následnej starostlivosti o pacienta.
Strana presadí zavedenie Centrálneho ekonomického informačného systému, ktorí umožní v reálnom čase sledovanie medicínsky – ekonomických aktivít v systéme.
Na jeho konci bude existencia čipovej karty umožňujúcej zaznamenávanie všetkých aktivít jednotlivca v zdravotníctve od narodenia až po smrť zabraňujúc duplicitným vyšetreniam.
Zavedením tohto systému zabezpečíme pre všetkých občanov dostupnosť ku kvalitným liekom, ktoré bude vyžadovať ich zdravotný stav.
V oblasti liekovej politiky budeme presadzovať vrátenie DPH do systému, uskutočňovanie cenotvorby prostredníctvom Ministerstva zdravotníctva Slovenskej republiky a flexibilnú kategorizáciu liekov.
Je nevyhnutné zabezpečiť registráciu liekov do 6 mesiacov.
Do prípravy koncepcie legislatívy a kontroly zapojíme hlavných odborníkov, stavovské a profesijné organizácie, pacientské organizácie, odbory a odborníkov z celého spektra spoločenských organizácií s cieľom zlepšenia poskytovania zdravotnej starostlivosti.
11. Justícia a väzenstvo
Ľudová strana – HZDS chce, aby Slovensko malo v Ústave nielen deklarované, že je právny štát, ale chce dosiahnuť, aby Slovensko právnym štátom skutočne aj bolo.
Preto sa naša strana zasadí, aby predovšetkým dobre fungovali súdy.
Chceme dosiahnuť, aby práva občanov boli vymožiteľné bez viacročného súdneho konania a aby si povinné subjekty svoje povinnosti plnili včas.
Chceme zvýšiť vymožiteľnosť práva.
V záujme zlepšenia situácie v justícii preto vytvoríme podmienky pre zrýchlenie súdneho konania a zároveň zabezpečíme podmienky pre skvalitnenie súdneho konania.
Zrýchlenie súdneho konania chceme dosiahnuť okrem iného tým, že sudcov odbremeníme od administratívnych úkonov, čím sa vytvorí väčší priestor pre ich rozhodovaciu činnosť.
Pristúpime ku sfunkčneniu činnosti vyšších súdnych úradníkov , ktorí budú oprávnení vykonávať jednoduché súdne úkony stanovené zákonom, čo odbremenení sudcov od správy súdnych agend.
Popri zrýchlení súdneho konania chceme zabezpečiť aj zlepšenie jeho kvality.
Chceme ho dosiahnuť permanentným odborným vzdelávaním sudcov, ako aj kvalitnejšou tvorbou práva.
Vysokú kvalitu rozhodovania budeme opierať o profesionálnu prípravu zákonov vychádzajúcu z analýz ich možných dopadov v praxi.
Jednoznačne sa zasadíme za rešpektovanie nezávislosti súdnictva, zrušíme možnosť zasahovania výkonnej moci ( ministra spravodlivosti ) do výberového konania na predsedov súdov.
Dôrazne budeme potláčať korupciu, pričom boj proti nej pokladáme aj za súčasť boja za nezávislú justíciu.
Prehodnotíme rfeformu organizačnej štruktúry súdov, ktorá nepriniesla sľubované pozitívne výsledky.
Najmä redukcia niektorých okresných súdov ( napr. Malacky, Nové Mesto nad Váhom ) spôsobila občanom zvýšené finančné nároky, ako i sťaženie komunikácie s príslušným súdom.
V rámci organizačnej štruktúry súdov vyčleníme správne senáty zo všeobecných súdov a zriadime správne súdy s personálnym obsadením aj s odborníkmi z oblasti verejnej správy.
Vykonáme analýzu nedávneho radikálneho zvýšenia súdnych poplatkov.
Ktoré pokladáme za nešťastný krok nesprávnym smerom.
Nedopustíme, aby ústavná zásada „...každý sa môže domáhať svojho práva na nezávislom a nestrannom súde. „... sa stala z finančných dôvodov iba deklarovanou floskulou a spravodlivosti sa mal možnosť dovolať iba ten, kto má peniaze.
Preto okrem prehodnotenia výšky súdnych poplatkov budeme presadzovať v prípade sociálne slabších občanov možnosť bezplatného právneho poradenstva, a to nielen v oblasti súdneho konania ale aj v oblasti verejnej správy.
Naďalej budeme presadzovať zachovanie nezávislého postavenia ombudsmana a prokuratúry tak ako ho zakotvuje Ústava SR a nepodporíme snahy o zmenu ich postavenia.
Zasadíme sa však za odpolitizovanie polície, prokuratúry a súdov a zameriame ich činnosť na potreby občanov a organizácií.
Zameriame pozornosť aj na väzenstvo.
Nebudeme naďalej trpieť stav, aby náklady na pobyt vo väzniciach boli plne hradené z daní občanov.
Chceme prijať režim, ktorý zabezpečí väzňom pracovnú náplň tak, aby prispeli svojou prácou na údržbu väzníc, prípravu jedál vrátane produkcie surovín k tomu potrebných.
Budeme vytvárať primerané pracovné príležitosti pre väzňov.
Osobitnú starostlivosť chceme venovať mladistvým väzňom, ktorých počet pribúda aj vzhľadom na zníženie hranice trestnosti na 14 rokov.
Budeme presadzovať špeciálny režim pre týchto väzňov, ktorý bude mať výchovne-pracovný charakter s orientáciou na prevenciu opätovnej trestnej činnosti.
12. Vnútorná bezpečnosť a verejná správa
ĽS – HZDS sa stotožňuje s kritikou verejnosti vyjadrujúcou nespokojnosť s úrovňou vymožiteľnosti práva,
zabezpečením právneho štátu dodržiavaním ľudských a občianských práv jednotlivcov,
stúpajúcou kriminalitou
a výrazným poklesom kvality správy verejných vecí.
Prioritou našej strany je najmä odpolitizovanie represívnych orgánov štátnej moci.
Zasadíme sa za demokratizáciu pomerov na ministerstve vnútra, vytvoríme normálne podmienky pre prácu, zastavíme odchod skúsených odborníkov a pozveme naspäť do služieb policajného zboru všetkých profesionálov, ktorí boli z rôznych dôvodov prinútení odísť.
Naším prvoradým zámerom bude skvalitnenie prípravy a výberu policajtov a materiálno-technického zabezpečenia pre ich prácu.
Zasadíme sa o stabilizáciu ich sociálnych istôt a posilnenie spoločenskej prestíže. Kariérny postup nesmie byť vecou akejkoľvek a najmä politickej protekcie.
Dôraz budeme klásť na priamy výkon služby, na zvýšenie počtu policajtov v uliciach, ako aj opatrení na zabezpečenie štátnej hranice podľa kritérií na vstup do schengenského systému v roku 2007.
Koordináciou programov s rezortami zabezpečujúcimi ekonomický a sociálny rozvoj štátu chceme zastaviť rast sociálnej kriminality.
Boj proti drogovej kriminalite bude mať rovnakú prioritu ako ostatné druhy organizovaného zločinu.
Mimoriadny význam prikladá naša strana realizácii projektu na sfunkčnenie integrovaného záchranného systému vrátane technického vybavenia jeho zložiek a operatívneho komunikačného prepojenia.
Boj s korupciou vnímame ako celospoločenský problém, ktorý si okrem účinnej represie vyžaduje aj prevenciu.
Prijmeme opatrenia v oblasti štátnej správy tak, aby sa čo najviac zúžil priestor pre korupčné správanie.
Dôležitou úlohou bude racionalizácia štátneho aparátu a v rámci nej najmä reforma centrálnej správy štátu.
Budeme presadzovať zníženie počtu členov vlády a ministerstiev a zhospodárnenie štruktúry štátnej správy.
Budeme presadzovať radikálnu redukciu úradov regionálnej a miestnej štátnej správy a sprehľadnenie jej siete.
Zrealizujeme legislatívne iniciatívy, ktorými odstránime neústavnosť niektorých zákonov, upravujúcich vzťahy medzi štátom a samosprávami, pripravíme projekt a koncepciu kontroly a vzdelávania v oblasti verejnej správy.
Zabezpečíme vykonanie auditu legislatívy, zákonov a noriem z oblasti správy verejných vecí s cieľom zjednodušiť správne konanie, znížiť počet jeho účastníkov, ako aj mieru obťažovania občana požiadavkami podmieňujúcimi získanie rozhodnutí, povolení, licencií a ostatných správnych aktov v súlade s legislatívou EÚ.
13. Obrana
Medzi rozhodujúce ciele v oblasti zabezpečenia vonkajšej ochrany nášho štátu zaraďuje Ľudová strana – HZDS udržanie a skvalitnenie kapacít a spôsobilosti ozbrojených síl SR v súlade s cieľmi síl NATO, záväzkami voči EÚ a obrannej dostatočnosti Slovenskej republiky.
Budeme upevňovať spojenecké vzťahy v rámci NATO s dôrazom na schopnosť čeliť hlavným globálnym a bezpečnostným hrozbám, ktorými sú   terorizmus, medzinárodný organizovaný zločin a šírenie zbraní hromadného ničenia.
Súčasne máme záujem realizovať ciele Európskej bezpečnostnej a obrannej politiky a bezpečnostnej stratégie EÚ, ktorá bude kompatibilnou so stratégiou NATO.
Pristúpime k modernizačným a akvizičným programom Slovenských ozbrojených síl so zameraním na plnenie cieľov síl NATO, obrannej dostatočnosti SR, a to s maximálnym využitím výroby na Slovensku.
Rozvinieme opatrenia operačnej pripravenosti, kompatibilite a interoperabilite v súlade so štandardami NATO, ako i na plnohodnotné zapojenie SR do integrovaného systému protivzdušnej obrany NATO.
Budeme naďalej zapájať vybrané a pripravené Ozbrojené sily SR do vojenských operácií medzinárodných spoločenstiev smerujúcich k udržaniu, alebo obnove mieru vo svete v súlade s Chartou OSN.
Pristúpime k dobudovaniu a integrácii systémov velenia a riadenia v rezorte Ministerstva obrany SR, na základe reformy ozbrojených síl v súlade s Dlhodobým plánom 2010 a následne modelom 2015.
Dopracujeme legislatívny a organizačný systém schopný samostatne a okamžite a pružne reagovať na nečakané a mimoriadne situácie, skvalitníme systém krízového manažmentu a Integrovaného záchranného systému za účelom zabezpečiť čo najmenej strát na životoch, a škôd na majetku pri nevojenských hrozbách, živelných pohromách a katastrófach.
V rámci dokončenia prebiehajúceho procesu reformy Ozbrojených síl SR prijmeme účinné opatrenia v oblasti personálneho manažmentu na efektívnu regrutáciu, vzdelávanie, kariérny rast a udržiavanie profesionálnych ozbrojených síl, realizáciu výchovy a výcviku na všetkých stupňoch velenia.
Budeme klásť dôraz na personálnu stabilizáciu a náležité odmeňovanie a sociálne zabezpečenie príslušníkov ozbrojených síl, a to podľa náročnosti práce a rizík, ktorým sú v službe vystavení vrátane presadenia starostlivosti o vojenských veteránov a ich rodinných príslušníkov a zlepšenia starostlivosti o vojenských dôchodcov.
14. Zahraničná politika
Ľudová strana – HZDS má záujem v oblasti zahraničnej politiky nadviazať na všetky pozitívne momenty, ktoré Slovensko v tejto sfére dosiahlo po roku 1993.
Chceme prispieť k posilneniu mieru a stability v Európe a vo svete, budeme spoľahlivým partnerom našich spojencov.
Podporujeme princíp partnerstva a strategickej spolupráce Slovenskej republiky v rámci EÚ a NATO, euro – atlantické inštitúcie vnímame ako garanta našej suverenity, bezpečnosti a ekonomickej prosperity,
budeme uskutočňovať vyváženú politiku vo vzťahu k partnerom v EÚ a USA.
Vykonáme všetko pre to, aby občania Slovenskej republiky mali rovnocenné postavenie s ostatnými občanmi v rámci EÚ a aby nedochádzalo k diskriminácii našich občanov a firiem na európskom trhu práce.
Aktívne zapojíme Slovenskú republiku a jej inštitúcie do prípravy a schvaľovania najdôležitejších dokumentov EÚ, vrátane predkladania vlastných návrhov a iniciatív v oblasti zahraničnej politiky a bezpečnosti.
Prioritou našej strany bude prehĺbenie všestrannej spolupráce v rámci krajín V4 na báze rešpektovania suverenity a územnej celistvosti každého štátu,
veľkú pozornosť chceme venovať rozšíreniu vzťahov s Rakúskom a Ukrajinou.
Našu pozornosť zameriame aj na rozšírenie spolupráce s Ruskom, Čínou, Indiou a ďalšími štátmi a regionálnymi organizáciami v ázijsko – tichomorskej oblasti a na americkom kontinente a v Afrike, vynasnažíme sa, aby sa existujúce dobré vzťahy v politickej oblasti ešte výraznejšie premietli do obchodnej a ekonomickej spolupráce.
Budeme presadzovať, aby slovenská diplomacia bola efektívnejšia, profesionálna a schopná operatívne riešiť aj tie najzložitejšie zahranične – politické otázky, podporíme dobudovanie a skvalitnenie siete zastupiteľských úradov v zahraničí v oblasti personálneho obsadenia, financovania aj technicky – materiálneho vybavenia.
Prijatím zákona o zahraničnej službe chceme zabezpečiť pracovníkom MZV priznanie takého štatútu a postavenia, ktorý by odrážal ich nezastupiteľné postavenie v rámci štátnej správy pri plnení náročných úloh v oblasti zahraničnej politiky a medzinárodných vzťahov.
Posilníme orientáciu zahraničnej politiky na oblasť obchodne – ekonomickej spolupráce a podnecovanie zahraničných investícií, zvýšime podporu štátnej propagácie Slovenska v oblasti aktívneho cestovného ruchu, prezentácie národnej kultúry a histórie národa.
V súlade so záujmami SR, rešpektujúc pravidlá medzinárodného práva, medzinárodné záväzky SR, vrátane uzavretých bilaterálnych zmlúv medzi SR a príslušnými štátmi, podporíme poskytovanie materiálnej, finančnej a morálnej podpory krajanským organizáciám.
 
 
