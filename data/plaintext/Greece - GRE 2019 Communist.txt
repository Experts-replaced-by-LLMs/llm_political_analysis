KKEΓΡΑΦΕΙΟ ΤΥΠΟΥ ΤΗΣ ΚΕΝΤΡΙΚΗΣ ΕΠΙΤΡΟΠΗΣΛ. Ηρακλείου 145- 142 31 ΠΕΡΙΣΣΟΣτηλ.:210-2592418 fax: 210-2592388e-mail: mailbox@gt.kke.gr, http://www.kke.grΚΑΛΕΣΜΑ ΤΗΣ ΚΕΝΤΡΙΚΗΣ ΕΠΙΤΡΟΠΗΣ ΓΙΑ ΤΗ ΜΑΧΗ ΤΩΝ ΒΟΥΛΕΥΤΙΚΩΝ ΕΚΛΟΓΩΝ ΤΗΣ 7ης ΙΟΥΛΗ
ΚΚΕ ΙΣΧΥΡΟ - Η ΔΥΝΑΜΗ ΣΟΥ ΤΗΝ ΕΠΟΜΕΝΗ ΜΕΡΑ
Εργατοϋπάλληλοι, αγρότες, επαγγελματίες, συνταξιούχοι, νέοι και νέες Στις εκλογές της 7ης Ιούλη το ΚΚΕ σάς καλεί να αποφασίσετε με βάση το τι πραγματικά έχει ανάγκη ο λαός την επόμενη μέρα.
ΣΕ ΑΥΤΕΣ ΤΙΣ ΕΚΛΟΓΕΣ ΚΡΙΝΕΤΑΙ ΠΟΣΟ ΙΣΧΥΡΗ ΘΑ ΕΙΝΑΙ ΕΚΕΙΝΗ Η ΔΥΝΑΜΗ ΠΟΥ ΕΙΝΑΙ ΣΤΑΘΕΡΑ ΚΑΙ ΜΟΝΙΜΑ ΔΙΠΛΑ ΣΑΣ, ΜΠΡΟΣΤΑ ΣΤΑ ΔΥΣΚΟΛΑ, ΠΟΥ ΔΕΝ ΕΓΚΑΤΑΛΕΙΠΕΙ ΠΟΤΕ ΤΟΝ ΑΓΩΝΑ.
ΚΡΙΝΕΤΑΙ ΠΟΣΟ ΙΣΧΥΡΟ ΘΑ ΕΙΝΑΙ ΤΟ ΚΚΕ, ΓΙΑ ΝΑ ΔΥΝΑΜΩΣΟΥΝ Η ΛΑΪΚΗ ΑΝΤΙΣΤΑΣΗ, Η ΑΝΤΕΠΙΘΕΣΗ,Η ΕΛΠΙΔΑ, Η ΠΡΟΟΠΤΙΚΗ ΤΗΣ ΚΟΙΝΩΝΙΚΗΣ ΕΥΗΜΕΡΙΑΣ.
Με αισιοδοξία μπορούμε να αντιμετωπίσουμε την επόμενη μέρα,
αν έχουμε δίπλα μια συνεπή, μαχητική και ασυμβίβαστη δύναμη στη Βουλή και στο λαϊκό κίνημα.
Το παραμύθι της «μεταμνημονιακής εποχής» και της «δίκαιης ανάπτυξης», που υποστηρίζει ο ΣΥΡΙΖΑ, ή της «βιώσιμης ανάπτυξης» που προβάλλει η ΝΔ, δεν αφορά την καθημερινότητα του λαού.
Τα προβλήματα, τα βάσανα, η ανασφάλεια είναι εδώ.
Γιατί παραμένουν όλες οι αιτίες που μας έφτασαν έως εδώ και η κάθε κυβερνητική πολιτική που τα αναπαράγει και τα ενισχύει.
Γιατί ενσωματώνεται η συντριπτική πλειοψηφία των μνημονιακών μέτρων και προστίθεται νέος κύκλος με βάση την ατζέντα της ΕΕ.
Τα διλήμματα «πολιτική αλλαγή και σταθερότητα», που προβάλλει η ΝΔ, και «πρόοδος ή παλινόρθωση της συντήρησης», που προβάλλει ο ΣΥΡΙΖΑ, είναι κάλπικα,
γιατί και οι δύο υπηρετούν την ίδια αντιλαϊκή στρατηγική.
Είναι κόμματα που εκφράζουν την υπεράσπιση των συμφερόντων του μεγάλου κεφαλαίου ενάντια στις λαϊκές ανάγκες.
Οπως και τα άλλα κόμματα που διεκδικούν μετεκλογικά αναβαθμισμένο ρόλο στο πολιτικό σύστημα.
Για τον λαό, το πραγματικό δίλημμα των εκλογών είναι ένα:
Αν την επόμενη μέρα θα δυναμώσει εκείνη η δύναμη που θα μάχεται για τα δικαιώματα, μέσα και έξω από τη Βουλή, που θα ανοίγει το δρόμο της ριζικής ανατροπής.
Τη συντηρητική πολιτική, με όποια αντιλαϊκή κυβέρνηση, αυτοδυναμίας ή συνεργασίας, ούτε θέλουν ούτε μπορούν να την αντιπαλέψουν κόμματα που δοκιμάστηκαν και από κυβερνητικές θέσεις όλα τα προηγούμενα χρόνια και σήμερα βρίσκονται ή αύριο θα βρεθούν στο ρόλο της αντιπολίτευσης, ακολουθώντας «δεξιές» πολιτικές, ακόμα και με τη μάσκα της «αριστεράς» και της «προόδου».
Δεν μπορούν να οργανώσουν και να προωθήσουν στο ελάχιστο τον αγώνα και τις διεκδικήσεις του λαού και μέσα στη Βουλή
και κυρίως έξω από αυτήν στους δρόμους της πάλης, εκεί όπου όλα τελικά κρίνονται.
Τη συντηρητική πολιτική στηρίζουν και αναπαράγουν και τα άλλα κόμματα της αντιπολίτευσης,
ανεξαρτήτως της όποιας κριτικής ασκούν στη διακυβέρνηση.
Το ΚΚΕ:Αντιπάλεψε τις αντιλαϊκές κυβερνήσεις, με πυρήνα είτε τη ΝΔ είτε τον ΣΥΡΙΖΑ,
οργάνωσε και στήριξε τους αγώνες, τις διεκδικήσεις των μισθωτών στα εργοστάσια, στον τουρισμό, στις μεταφορές, στις κατασκευές, στα σχολεία, στα νοσοκομεία, των αγροτών, των μαθητών και φοιτητών, των ατόμων με αναπηρία.
Είναι ο πραγματικός αντίπαλος του σημερινού δρόμου των μονοπωλίων, της ΕΕ, του ΝΑΤΟ, που υπηρετούν τα άλλα κόμματα, ανεξάρτητα από τις όποιες επιμέρους διαφορές τους.
Γι' αυτό και είναι εκείνο που ενημερώνει τον λαό  και αντιμάχεται τους επικίνδυνους σχεδιασμούς του ΝΑΤΟ, των ΗΠΑ, της ΕΕ,  στους οποίους εμπλέκεται η χώρα μας, με τη σύμφωνη γνώμη των άλλων κομμάτων
Είναι το Κόμμα που στέκεται και θα σταθεί δίπλα στον άνεργο, στον απολυμένο, στον βιοπαλαιστή, στον επαγγελματία, στον επιστήμονα, στον αγρότη, στη νεολαία, στον συνταξιούχο, σε εκείνους που βρίσκονται υπό την απειλή των κατασχέσεων και των πλειστηριασμών.
Είναι εκείνο που αποτέλεσε πραγματική, μαχητική, λαϊκή αντιπολίτευση παντού.
Καταθέτει προτάσεις για την πραγματική ανακούφιση των εργαζομένων, των ανέργων, των αυτοαπασχολουμένων,
των αγροτών,
των νέων, των γυναικών, των συνταξιούχων.
Αυτό θα συνεχίσουμε να κάνουμε με τη δύναμη του εργατικού - λαϊκού κινήματος, την Κοινωνική Συμμαχία.
Θα διεκδικήσουμε:Αυξήσεις στους μισθούς, στις συντάξεις, δωρεάν αναβαθμισμένες κοινωνικές παροχές για όλους και όλες.
Επαναφορά των Συλλογικών Συμβάσεων Εργασίας,
αύξηση του κατώτατου μισθού στα 751 ευρώ.
Σταθερή δουλειά με δικαιώματα, κατάργηση των ελαστικών εργασιακών σχέσεων, όρους υγιεινής και ασφάλειας στους χώρους δουλειάς.
Προσλήψεις μόνιμου προσωπικού στις δομές της δημόσιας Υγείας, της Παιδείας, στους οργανισμούς Τοπικής Διοίκησης, γενικά στις κοινωνικές υπηρεσίες και οργανισμούς.
Μετατροπή των συμβάσεων ορισμένου χρόνου σε αορίστου στο δημόσιο και ευρύτερο δημόσιο τομέα.
Κατάργηση όλων των νόμων που απελευθερώνουν τις απολύσεις, καταργούν την κυριακάτικη αργία, απελευθερώνουν το ωράριο.
Δημόσια καθολική υποχρεωτική Κοινωνική Ασφάλιση, κανένας εργαζόμενος ανασφάλιστος.
Επαναφορά της 13ης και 14ης σύνταξης.
Συνταξιοδότηση στα 60 για τους άνδρες, στα 55 για τις γυναίκες.
Κατάργηση του ΕΝΦΙΑ.
Οχι άλλους φόρους.
Πάγωμα των χρεών για όλο το διάστημα της ανεργίας.
Απαγόρευση πλειστηριασμού κύριας κατοικίας για χρέη έως 200.000 ευρώ.
Επίδομα ανεργίας για όλους τους ανέργους στο ύψος του 80% του βασικού μισθού.
Παιδικούς σταθμούς για όλα τα παιδιά. Κατάργηση των τροφείων.
Επανένταξη των αυτοαπασχολούμενων επαγγελματιών, βιοτεχνών, εμπόρων στο αφορολόγητο όριο, όπως ισχύει για μισθωτούς και αγρότες.
Κατάργηση των χαρατσιών, όπως το τέλος επιτηδεύματος.
Διαγραφή τόκων και προστίμων καθώς και του 30% των υπολοίπων χρεών τους σε εφορία - τράπεζες - δήμους.
Αντίστοιχα, για τα χρέη προσωπικής ασφάλισής τους στον ΕΦΚΑ, τη διαγραφή τόκων, προστίμων όπως και των χρεών για την εισφορά Υγείας, με παράλληλη απόδοση συντάξεων χωρίς περικοπές.
Μείωση του κόστους της αγροτικής και κτηνοτροφικής παραγωγής.
Κατώτατες εγγυημένες τιμές.
Προστασία της παραγωγής από κάθε καταστροφή και πλήρη αποζημίωση στους αγρότες - κτηνοτρόφους.
Αύξηση των δαπανών για την Πρόνοια, τα επιδόματα και τις συντάξεις αναπηρίας.
Δουλειά για όλους τους ικανούς προς εργασία αναπήρους.
Πλήρεις και δωρεάν θεραπείες, φάρμακα, εξετάσεις και τεχνολογικά βοηθήματα για όλους τους αναπήρους χρόνια πάσχοντες.
Δημόσιες και δωρεάν δομές διάγνωσης, εκπαίδευσης και αποκατάστασης των παιδιών με αναπηρία και μαθησιακές δυσκολίες.
Ειδικά για τις γυναίκες: Επίδομα τοκετού 1.000 ευρώ, άδεια μητρότητας για όλες τις μισθωτές, με πλήρεις αποδοχές και Ασφάλιση, ανεξάρτητα από εργασιακές σχέσεις.
Επίδομα άδειας μητρότητας για τις αυτοαπασχολούμενες και τις αγρότισσες.
Αποκλειστικά δημόσια δωρεάν φροντίδα και αγωγή όλων των παιδιών προσχολικής ηλικίας.
Δίκτυο δωρεάν παιδικών κατασκηνώσεων.
Μέτρα και δημιουργία των αναγκαίων υποδομών για την αντισεισμική θωράκιση, την αντιπλημμυρική και αντιπυρική προστασία, σε όλες τις περιοχές της χώρας κ.ά.
Το ΚΚΕ είναι εκείνο που παλεύει όχι μόνο για να πάρουμε πίσω όλα όσα χάσαμε,
αλλά και για να έχουν όλοι και όλες εργασία ικανή να εξασφαλίσει ζωή με ικανοποίηση των αναγκών,
με σύγχρονα δικαιώματα, με ελεύθερο χρόνο, καθώς οι νέες τεχνολογίες στην υπηρεσία του λαού μειώνουν τον αναγκαίο ημερήσιο χρόνο εργασίας.
Παλεύει για την οργάνωση της κοινωνίας και της οικονομίας, όπου ο εργαζόμενος δεν θα είναι αντικείμενο εκμετάλλευσης, αλλά θα έχει καθοριστικό, κυρίαρχο ρόλο στην οργάνωση της παραγωγής, στην κατανομή του πλούτου, ώστε να ανεβαίνει συνολικά η ποιότητα ζωής για όλους και όλες.
Υπάρχει άλλος σίγουρος δρόμος για την εργατική τάξη, τον λαό μας!
Οι εκλογές δεν θα ανατρέψουν το σάπιο εκμεταλλευτικό σύστημα.
Μπορούν όμως να ενισχύσουν το λαϊκό κίνημα σήμερα, βάζοντας φρένο στα χειρότερα και ανοίγοντας το δρόμο της ανατροπής.
Η σημερινή βαρβαρότητα δεν είναι μονόδρομος.
Η Ελλάδα έχει έμπειρο εργατικό και επιστημονικό δυναμικό.
Εχει τεράστιες δυνατότητες βιομηχανικής
και αγροτικής παραγωγής, που μπορούν να εξασφαλίσουν τη λαϊκή ευημερία, την ικανοποίηση των σύγχρονων αναγκών,
με ταυτόχρονη προστασία του περιβάλλοντος
και γενική μείωση του εργάσιμου χρόνου.
Αυτές, όμως, είτε υποτάσσονται στην κερδοφορία του κεφαλαίου, είτε παραμένουν αναξιοποίητες,
γιατί δεν αποτελούν «συγκριτικά πλεονεκτήματα» μέσα στον καπιταλιστικό ανταγωνισμό, δεν προσφέρονται, δηλαδή, για μεγάλο και γρήγορο κέρδος.
Αυτές οι δυνατότητες υπονομεύονται και από τους ευρωενωσιακούς περιορισμούς και καταμερισμούς.
Η κοινωνία μπορεί να ζήσει χωρίς τους καπιταλιστές,
να βάλει σε κίνηση την παραγωγή, τις υπηρεσίες με άλλες κοινωνικές σχέσεις, τον σοσιαλισμό.
Αυτό είναι το σχέδιο του ΚΚΕ που μπορεί να γίνει πράξη
Οι αλλαγές που έχουν ανάγκη η εργατική τάξη, η μικρομεσαία αγροτιά, οι αυτοαπασχολούμενοι και επιστήμονες, θα προέλθουν από τα κάτω.
Με γερή οργάνωση και αγώνα παντού.
Με την οικοδόμηση της Κοινωνικής Συμμαχίας τους.
Με τη συμπόρευση με το ΚΚΕ, ανεξάρτητα από επιμέρους διαφωνίες σε προγραμματικά ζητήματα.
Το εργατικό - λαϊκό κίνημα πρέπει και μπορεί τόσο στην Ελλάδα όσο και σ' όλη την Ευρώπη να οργανώσει την αντεπίθεσή του: Για την ανατροπή της εξουσίας του κεφαλαίου σε κάθε χώρα,
για την κοινωνική ιδιοκτησία
και τον κεντρικό σχεδιασμό με την εργατική - λαϊκή συμμετοχή στα όργανα διεύθυνσης και εξουσίας,
για την αποδέσμευση από ιμπεριαλιστικές συμμαχίες τύπου ΕΕ και ΝΑΤΟ.
Μέσα από αυτόν το δρόμο θα δημιουργούνται οι συνθήκες για ριζικές αλλαγές και ανατροπές προς όφελος των λαϊκών συμφερόντων.
Μέσα από αυτόν το δρόμο θα μπορέσει η εργατική τάξη, σε συμμαχία με τα λαϊκά στρώματα, να κατακτήσει τη δική της εξουσία, την εργατική εξουσία.
Να οικοδομήσουν οι «πολλοί» το δικό τους κράτος,
που θα αντικαταστήσει το σημερινό εχθρικό και σάπιο αστικό κράτος, τη δικτατορία του κεφαλαίου.
Γυρίστε την πλάτη στα ψεύτικα διλήμματα, στους εκβιασμούς, στις υποσχέσεις χωρίς αντίκρισμα ΣΥΡΙΖΑ, ΝΔ, ΚΙΝΑΛ έχουν διάφορες παραλλαγές του ίδιου αντιλαϊκού - αντιδραστικού «σχεδίου».
Στα κυβερνητικά τους προγράμματα φιγουράρουν και εξειδικεύονται:Οι εφαρμοστικοί νόμοι των 3 μνημονίων που ψήφισαν και εφάρμοσαν.
Τα μνημόνια διαρκείας και οι μηχανισμοί εποπτείας της ΕΕ.
Τα ματωμένα πλεονάσματα μέχρι το 2060.
Οι απαιτήσεις του μεγάλου κεφαλαίου, που βαφτίζονται «μεταρρυθμίσεις».
Οι επικίνδυνες δεσμεύσεις με τη συμμετοχή της χώρας σε ΝΑΤΟ - ΕΕ.
ΣΥΡΙΖΑ, ΝΔ, ΚΙΝΑΛ μοιράζονται το ίδιο σχέδιο, που λέει ότι η λύση, η διέξοδος για τον λαό θα έρθει μέσα από την περίφημη ανάκαμψη της καπιταλιστικής οικονομίας.
Αυτή η ανάκαμψη προϋποθέτει και απαιτεί: Μεγαλύτερη ελαστικοποίηση της εργασίας,
δουλειά μέχρι τα βαθιά γεράματα,
περαιτέρω εμπορευματοποίηση της Υγείας,
της Παιδείας,
της Πρόνοιας,
πλειστηριασμούς λαϊκών κατοικιών,
σιωπή νεκροταφείου στους χώρους δουλειάς,
νέα προνόμια στο κεφάλαιο,
όπως είναι οι δεκάδες φοροαπαλλαγές για τους εφοπλιστές, το μεγάλο κεφάλαιο,
όλα όσα μαζί ψήφισαν αυτά τα κόμματα.
Αυτά απαιτούσαν πριν οι «τροϊκανοί» της ΕΕ, αυτό απαιτούν σήμερα οι λεγόμενες «αγορές», οι επενδυτές.
Οι «μεταμνημονιακές» εκθέσεις της Κομισιόν δείχνουν τι περιμένει τον λαό την επόμενη μέρα με όποια κυβέρνηση.
Ολοι τους έχουν δεσμευτεί σε αυτό το σχέδιο.
Αυτά συναποφασίζουν στην ΕΕ όλες οι κυβερνήσεις, δεξιές, σοσιαλδημοκρατικές, ακροδεξιές, δήθεν «αριστερές».
Γι' αυτό και όλες, ανεξαρτήτως απόχρωσης, προκάλεσαν τη λαϊκή διαμαρτυρία.
Ο τσακωμός τους για την «7ήμερη εργασία» ή το «Ασφαλιστικό Πινοσέτ» επιχειρεί να κρύψει ότι αυτές οι προτάσεις αποτελούν ήδη κατευθύνσεις της ΕΕ, που υλοποιούνται σε όλα τα κράτη - μέλη.
Αρκεί να δούμε τι συμβαίνει στους κλάδους του Εμπορίου,  του Τουρισμού - Επισιτισμού, της Υγείας, των Τηλεπικοινωνιών που συγκεντρώνουν μεγάλο μέρος εργαζομένων, νέων και γυναικών.
Προωθήθηκαν και στη χώρα μας από όλες τις κυβερνήσεις, ανάμεσά τους και αυτή του ΣΥΡΙΖΑ (νόμος Κατρούγκαλου, κατάργηση της κυριακάτικης αργίας κ.λπ.).
Πάνω εκεί πατάει η ΝΔ, για να διατυπώνει με κυνισμό τις αξιώσεις του κεφαλαίου.
Ο τσακωμός τους για τη λεγόμενη «μεσαία τάξη» είναι επίσης υποκριτικός.
Βαφτίζουν «μεσαία τάξη» όσους είναι λίγο πάνω από τα όρια της φτώχειας, για να κρύψουν ότι έχουν μαζί τσακίσει το σύνολο των λαϊκών στρωμάτων,εξισώνοντας προς τα κάτω μισθούς, παροχές, συντάξεις.
Το σχέδιο της ΝΔ για «λιγότερους φόρους» δεν αφορά τον λαό,
αλλά τη μείωση της φορολογίας του κεφαλαίου.
Είναι η άλλη εκδοχή όλων όσα εφάρμοσε ο ΣΥΡΙΖΑ.
Το σχέδιο της ΝΔ δεν θα διασώσει τη «μεσαία τάξη», δηλαδή τους αυτοαπασχολούμενους στο εμπόριο, στις υπηρεσίες, στις μεταφορές, τους επιστήμονες, αγρότες  και άλλους, γιατί τους καταστρέφει ο νόμος του καπιταλιστικού ανταγωνισμού, «το μεγάλο ψάρι τρώει το μικρό», που υπηρετείται και από την εκάστοτε κυβερνητική πολιτική με τις «μεταρρυθμίσεις».
Η ΝΔ συμφωνεί με την ΕΕ και τον ΣΕΒ ότι οι μικρές επιχειρήσεις, ουσιαστικά οι αυτοαπασχολούμενοι, είναι «διαρθρωτικό» πρόβλημα για την ελληνική οικονομία.
Μέσα από εκβιασμούς, τρομοκρατία και ψεύτικες υποσχέσεις και οι δύο καλούν τον λαό να διαλέξει τη δοσολογία λιτότητας, μνημονίων, ψίχουλων και επενδυτικών σχεδίων για κάποιες προσωρινές θέσεις εργασίας, με πολύ χαμηλές αμοιβές, ακατάστατο ωράριο.
Η λογική «κάνε υπομονή, δέξου θυσίες, μη ζητάς πολλά, παραιτήσου από τη διεκδίκηση όσων έχασες, ώστε όλοι μαζί να στηρίξουμε την ανάκαμψη των κερδών και των επενδύσεων, μήπως και περισσέψει και για εμάς κανένα ψίχουλο»,
είναι ναρκοπέδιο για τον λαό.
Η άλλη όψη αυτού του νομίσματος είναι επίσης η ενεργότερη εμπλοκή της χώρας μας στους σχεδιασμούς των ΗΠΑ και του ΝΑΤΟ, στους ενεργειακούς ανταγωνισμούς που κλιμακώνονται στην ευρύτερη περιοχή.
Αυτή η πολιτική έφερε και την αμερικανοΝΑΤΟικής κοπής συμφωνία των Πρεσπών.
Αυτή η πολιτική φέρνει νέους μεγάλους κινδύνους για το Αιγαίο και το Κυπριακό, στη λογική της «συνδιαχείρισης», που προωθούν το ΝΑΤΟ και οι ΗΠΑ.
Φέρνει πάνω απ' όλα μεγάλους κινδύνους για τους λαούς στην περιοχή, πιο γενικευμένες πολεμικές συρράξεις.
Είναι τεράστιο ψέμα ότι αν η Ελλάδα είναι το «καλό παιδί των ιμπεριαλιστών», τότε θα προστατεύσει τα κυριαρχικά της δικαιώματα, θα έχει ειρήνη και ασφάλεια.
Ποτέ δεν επιβεβαιώθηκε κάτι τέτοιο.
Η ΝΔ και το ΠΑΣΟΚ πριν ήταν οι βασικοί κήρυκες αυτής της θέσης, ο ΣΥΡΙΖΑ έγινε ακόμη μεγαλύτερος τα τελευταία 4 χρόνια.
Η οικονομική κρίση, η ανεργία, η λιτότητα, η φτώχεια δεν είναι τα κακά που φέρνουν η υπερχρέωση και η σπατάλη, η κακοδιαχείριση και οι τεχνοκράτες Γερμανοί που επιβλήθηκαν στα όργανα της ΕΕ.
Ολα αυτά είναι προϊόντα της σαπίλας του καπιταλισμού.
Δεν είναι η μοίρα των λαών.
Υπάρχει άλλος δρόμος ανάπτυξης της παραγωγής, οργάνωσης της οικονομίας και της κοινωνίας.
Δεν είναι μονόδρομος η καπιταλιστική ανάπτυξη με την ένταση της εκμετάλλευσης, με εναλλακτικές στη διαχείριση της φτώχειας και της ανεργίας.
Υπάρχει ο δρόμος της αντίστασης, της αντεπίθεσης, του αγώνα για να έρθει ο λαός στην εξουσία, για να γίνει οργανωτής και κυρίαρχος του πλούτου που παράγει, να ικανοποιηθούν σύγχρονες λαϊκές ανάγκες.
Μη δώσετε κανένα συγχωροχάρτι σε ΝΔ και ΠΑΣΟΚ.
Μην επιστρέφετε σε παλιές δοκιμασμένες και χρεοκοπημένες επιλογές.
Αξιοποιήστε την πείρα σας από τις αυταπάτες, τις ψεύτικες προσδοκίες και την πολιτική υπέρ των συμφερόντων του μεγάλου κεφαλαίου που υλοποίησε ο ΣΥΡΙΖΑ.
Σε αυτές τις εκλογές κρίνεται κυρίως τι αντιπολίτευση θα υπάρχει μέσα στη Βουλή και μέσα στον λαό απέναντι στη συντηρητική πολιτική όλων των αστικών κομμάτων.
Κρίνεται αν το ΚΚΕ έχει μεγαλύτερη δύναμη να πρωτοστατεί στην οργάνωση των αγώνων, να βγάζει στην επιφάνεια τη δύναμη του λαού, να πιέζει αποτελεσματικά, να διεκδικεί, να αποσπά κατακτήσεις.
Για να αποκαλύπτει και να καταθέτει προτάσεις μέσα στη Βουλή
για την πραγματική στήριξη και ανακούφιση του λαού,
απέναντι σε κόμματα και κυβερνήσεις που το μόνο μέλημά τους είναι πώς να ξεζουμίζουν τον λαό.
Η ψήφος επίσης που σκορπάει «δεξιά κι αριστερά», χωρίς ουσιαστικό αντίκρισμα στο κίνημα και στη Βουλή, τελικά καταντά άχρηστη ψήφος για τις δυνάμεις που θέλουν πραγματικά να αντισταθούν, να οργανώσουν τη λαϊκή αντεπίθεση.
Μην σκορπάτε την ψήφο σας σε κόμματα μιας χρήσης
Είδατε πώς το πολιτικό σύστημα αξιοποιεί τα κόμματα μιας χρήσης.
Αφού οι επίδοξοι - σε κάθε εκλογές και περίοδο - συστημικοί χρήσιμοι παίξουν το ρόλο του στηρίγματος, του αναχώματος και της εκτόνωσης, σβήνουν ή επιστρέφουν στη μήτρα τους.
Αυτό έγινε με το Ποτάμι, την Ενωση Κεντρώων, τους ΑΝΕΛ, παλιότερα τη ΔΗΜΑΡ και τον ΛΑ.Ο.Σ.
Αυτό γίνεται τώρα με κόμματα, όπως το ακροδεξιό κόμμα της «Ελληνικής Λύσης» του Βελόπουλου,
που προετοιμάζεται για να παίξει το ρόλο της δήθεν «σοβαρής Χρυσής Αυγής» στο πολιτικό σύστημα.
Αυτό γίνεται και με άλλους, όπως το ΜΕΡΑ 25 του Βαρουφάκη, για να παίξει, όπως άλλοι στο παρελθόν, το ρόλο του αναχώματος στον ριζοσπαστισμό, της δήθεν «ρεαλιστικής ανατροπής» εντός της ΕΕ και του Ευρώ,
που δοκιμάστηκε το πρώτο 6μηνο της διακυβέρνησης του ΣΥΡΙΖΑ και χρεοκόπησε πανηγυρικά, ενώ σήμερα δηλώνει ξανά διαθέσιμος για συνεργασία με τη ΝΔ και τον ΣΥΡΙΖΑ.
Είναι κόμματα βαθιά συστημικά, γι' αυτό μόνο τυχαία δεν είναι η υπερπροβολή τους από τα ΜΜΕ των μεγαλοκαπιταλιστών.
Να απομονωθεί η ναζιστική εγκληματική Χρυσή Αυγή
Ο στόχος για την απομόνωση της Χρυσής Αυγής από ευρύτερα λαϊκά στρώματα πρέπει να συνεχιστεί ακόμα περισσότερο και μπροστά στις εθνικές εκλογές.
Ο ελληνικός λαός και η νεολαία να πετάξουν έξω από τη Βουλή το ναζιστικό δολοφονικό συνονθύλευμα.
Και αυτή η μάχη για την απομόνωση των ναζιστών να γίνει μόνο με πολύ πιο δυνατό ΚΚΕ.
Γιατί μόνο το ΚΚΕ χτυπά την αιτία που γεννά το φασισμό.
Ταυτόχρονα, πρέπει να δοθεί χτύπημα, τώρα που είναι στην αρχή, στη συνολικότερη διαδικασία αναμόρφωσης του εθνικιστικού ακροδεξιού χώρου με την εμφάνιση και ενίσχυση νέων σχημάτων και κομμάτων.
Μπορούμε να αλλάξουμε τον αρνητικό συσχετισμό!
Ναι, κυριαρχεί αρνητικός συσχετισμός σε Ελλάδα και Ευρώπη.
Ναι, το εργατικό - λαϊκό κίνημα δεν έχει περάσει σε φάση αντεπίθεσης.
Ναι, σε πλατιά τμήματα μισθωτών, αυτοαπασχολουμένων, νέων, κυριαρχούν οι μειωμένες απαιτήσεις, η ηττοπάθεια, η μοιρολατρία, που ενσωματώνει, παθητικοποιεί, οδηγεί σε αποχή από το λαϊκό κίνημα.
Ομως, σήμερα, ευρύτερα λαϊκά στρώματα στέκονται πολύ πιο θετικά απέναντι στο ΚΚΕ, παρακολουθούν τις θέσεις του, προβληματίζονται,
έστω κι αν ακόμη δεν έχουν αποφασίσει να κάνουν ένα πιο σημαντικό βήμα.
Δεν έχουν ακόμη πιστέψει στη δύναμή τους, με την ενεργητική συμμετοχή τους στο εργατικό - λαϊκό κίνημα, την Κοινωνική Συμμαχία.
Ομως, σε αυτές τις συνθήκες, υπάρχει η σταθερή δύναμη, που λέγεται ΚΚΕ.
Υπάρχει η συμπόρευση με το ΚΚΕ ανθρώπων που παλέψαμε μαζί τα προηγούμενα χρόνια στο εργατικό  και αγροτικό κίνημα, ανθρώπων της Τέχνης, του Πολιτισμού, του Αθλητισμού, από το χώρο των Ενόπλων Δυνάμεων και των Σωμάτων Ασφαλείας, αρκετοί εκ των οποίων παλιότερα έκαναν άλλες πολιτικές επιλογές.
Αυτή η συμπόρευση δεν έχει καμία σχέση με τις μεταγραφές ανάμεσα στα αστικά κόμματα, που έχουμε ζήσει το τελευταίο διάστημα.
Εκφράζει θετικές διεργασίες μέσα στο κίνημα και όχι στα κοινοβουλευτικά παρασκήνια.
Ομως, υπάρχουν θετικές διεργασίες στους τόπους δουλειάς, στις γειτονιές, με την πρωτοπόρα δράση των κομμουνιστών, ενάντια στα κόμματα και τις κυβερνήσεις του κεφαλαίου, την ΕΕ.
Αυτές οι διεργασίες δεν πρέπει να μειωθούν, να ανασταλούν, όσο πλησιάζουμε στις βουλευτικές εκλογές, κάτω από τα εκβιαστικά, τρομοκρατικά και ψεύτικα διλήμματα.
Η επόμενη μέρα πρέπει να βρει και νέες δυνάμεις στο δρόμο της οργάνωσης της αντεπίθεσης, στο δρόμο της πολιτικής και μαζικής πάλης.
Αυτόν το συσχετισμό μπορούμε να τον αλλάξουμε και θα τον αλλάξουμε!
Εχουμε επίγνωση των ευθυνών μας, να συμβάλουμε πιο αποφασιστικά στην ανασυγκρότηση, στη μαχητικότητα και μαζικότητα του εργατικού - λαϊκού κινήματος, στην οργάνωση της καθημερινής πάλης του λαού, στη δημιουργία μιας μεγάλης Κοινωνικής Συμμαχίας:
Για να εμποδιστούν νέα μέτρα.
Για την πραγματική ανακούφιση των εργαζομένων,
των ανέργων,
των λαϊκών νοικοκυριών,
των συνταξιούχων,
της νεολαίας,
όλων όσοι υποφέρουν.
Για την ικανοποίηση των σύγχρονων λαϊκών αναγκών.
Για να υπάρξει επαγρύπνηση και ετοιμότητα για τα επικίνδυνα σχέδια των ΗΠΑ - ΝΑΤΟ και τους ανταγωνισμούς στην περιοχή.
Για να υπάρχει μια πραγματική λαϊκή αντιπολίτευση μέσα στον λαό και μέσα στη Βουλή,
απέναντι στην όποια επόμενη αντιλαϊκή κυβέρνηση που θα προκύψει,
αλλά και για να μπει πραγματικό τείχος στο φασισμό - ναζισμό, στον εθνικισμό και το ρατσισμό,
για να ανοίξουμε το δρόμο, με τον λαό πρωταγωνιστή των εξελίξεων.
Εργαζόμενοι, εργαζόμενες,
νέοι και νέες,
Απευθυνόμαστε σε όσους και όσες μας ψήφισαν στις ευρωεκλογές, στις περιφερειακές και δημοτικές εκλογές, ιδιαίτερα σε όσους μας ψήφισαν για πρώτη φορά,
και τους καλούμε να συνεχίσουν με ακόμα μεγαλύτερη αποφασιστικότητα και πείσμα το βήμα που έκαναν, επιβεβαιώνοντας την επιλογή τους στις εθνικές εκλογές,
αλλά και να συναντηθούμε στο κίνημα, να βαδίσουμε χέρι - χέρι στους αγώνες.
Απευθυνόμαστε σε όλους όσοι - με «βαριά καρδιά» - στις ευρωεκλογές ψήφισαν τα κόμματα που τους απογοήτευσαν
ή αυτά που είχαν απορρίψει τα προηγούμενα χρόνια, τα ψήφισαν χωρίς ενθουσιασμό και χωρίς μεγάλες προσδοκίες για κάτι καλύτερο.
Απευθυνόμαστε σε εκείνους και εκείνες που προτίμησαν να μην πάνε να ψηφίσουν, τους καλούμε να το ξανασκεφτούν.
Στις 7 του Ιούλη η αγανάκτησή τους να μη μετατραπεί σε μια ακόμα αποχή,
αλλά σε ενεργητική συμμετοχή, για ισχυρό ΚΚΕ παντού.
Απευθυνόμαστε σε όλους όσοι νιώθουν αριστεροί, προοδευτικοί, δημοκράτες
και δεν ξέχασαν, δεν αλλοίωσαν, μαζί με την τετράχρονη διακυβέρνηση του ΣΥΡΙΖΑ, τις αξίες και τα ιδανικά τους, τους στόχους και τις ελπίδες τους,
δεν τα κατέθεσαν όλα αυτά στο σύστημα της κάθε είδους βαρβαρότητας, της εκμετάλλευσης, στα επιτελεία της ΕΕ και του ΝΑΤΟ.
Ξέρουν πως οι έννοιες «αριστερά», «πρόοδος», «δημοκρατία» είναι έννοιες ταυτισμένες με τον ανυποχώρητο ταξικό αγώνα,
για να βελτιώσουμε τη ζωή μας, με υψηλά ιδανικά και αξίες για την πρόοδο της κοινωνίας,
με την κατάργηση της εκμετάλλευσης ανθρώπου από άνθρωπο και όχι για να γυρίσουμε πίσω στον μεσαίωνα.
Είναι ταυτόχρονα και έννοιες ασυμβίβαστες με την εξαπάτηση, την κοροϊδία, το ψέμα, την αλαζονεία.
Απευθυνόμαστε σε όσους προβληματίζονται να ξαναψηφίσουν ΣΥΡΙΖΑ, υπό το φόβο της επανόδου της ΝΔ.
Το αποτέλεσμα των ευρωεκλογών ήρθε να επιβεβαιώσει ότι ο ΣΥΡΙΖΑ, με τη διακυβέρνηση και τις συμμαχίες του, όχι μόνο δεν «ξεμπέρδεψε με το παλιό», αλλά το «ξέπλυνε» και το ανέστησε, του έδωσε τη δυνατότητα να εμφανίζεται δικαιωμένο,
αφού και αυτός κινήθηκε στα αντιλαϊκά χνάρια των ΝΔ και ΠΑΣΟΚ.
Αλλωστε, είναι αποτέλεσμα της ενιαίας στρατηγικής τους.
Μάλιστα, ο ίδιος ο κ. Τσίπρας δηλώνει ότι μπορεί να υπάρξει συγκυβέρνηση με τη Δεξιά, «εάν το απαιτήσουν οι συνθήκες»...
Απευθυνόμαστε στους εργαζόμενους, στους ανθρώπους του μόχθου, που μπορεί να ξαναέδωσαν την ψήφο τους στη ΝΔ και το ΠΑΣΟΚ/ΚΙΝΑΛ, πιστεύοντας ότι έτσι θα τιμωρήσουν τον ΣΥΡΙΖΑ, αλλά όμως δεν έδωσαν άφεση αμαρτιών στην αντιλαϊκή πολιτική ούτε λευκή επιταγή για τη συνέχεια. Βαθιά μέσα τους γνωρίζουν ότι αυτά τα κόμματα δεν αλλάζουν.
Τα ίδια θα συνεχίσουν να κάνουν και ξέρουν να το κάνουν σαν «παλιές καραβάνες» του συστήματος, αξιοποιώντας το συγχωροχάρτι που τους έδωσε ο ΣΥΡΙΖΑ, τους αντιλαϊκούς μνημονιακούς νόμους που και αυτός ψήφισε.
Απευθυνόμαστε ιδιαίτερα στους νέους και τις νέες, στα «παιδιά της κρίσης».
Ξέρετε ότι το ΚΚΕ δεν είναι μια από τα ίδια.
Δεν εμφανίστηκε ξαφνικά στις εκλογές για να «χτυπάει την πλάτη» στους νέους και τις νέες.
Δεν είναι κόμμα μιας χρήσης, σαν κι αυτά που δημιουργούνται για να εκτονώνουν ανώδυνα τη λαϊκή δυσαρέσκεια και προβάλλονται μέσα σε μια μέρα, για να παίξουν έναν χρήσιμο ρόλο στο σύστημα και μετά απότομα εξαφανίζονται, όπως ακριβώς εμφανίστηκαν.
Γνωρίζετε το ΚΚΕ και την ΚΝΕ από τη σχολή, το σχολείο, το χώρο δουλειάς, τη γειτονιά.
Μαζί σας πάλεψαν για κάθε μικρό και μεγάλο πρόβλημα που αφορά τη μόρφωση, την επαγγελματική αποκατάσταση, τον ελεύθερο χρόνο,ενάντια στη μάστιγα των ναρκωτικών, για την ίδια τη ζωή σας,ήταν πρωτοπόροι στον αγώνα ενάντια στο φασισμό και το ρατσισμό.
Εκεί ήταν, εκεί θα συνεχίσουν να είναι.
Γι' αυτό και έχει μεγάλη σημασία να είναι πιο δυνατό το ΚΚΕ και η ΚΝΕ,
για να νιώθετε και εσείς πιο δυνατοί και σίγουροι ότι μπορούμε να διεκδικήσουμε έναν κόσμο «στο μπόι των ονείρων μας».
Η ψήφος στο ΚΚΕ είναι η μόνη αντισυστημική ψήφος για τη νεολαία, η μόνη πραγματικά ριζοσπαστική και ανατρεπτική.
Ολοι και όλες ξέρουμε πως τα δύσκολα δεν τέλειωσαν, επειδή η οικονομία βγήκε από τη σχεδόν δεκάχρονη κρίση.
Η αναιμική ανάκαμψη τώρα με τον ΣΥΡΙΖΑ και η «πιο δυναμική» που υπόσχεται η ΝΔ δεν θα φέρουν πραγματική στήριξη και ενίσχυση μισθών, συντάξεων, συνθηκών εργασίας, κοινωνική στήριξη της εργαζόμενης μητέρας, γιατί όλα αυτά δεν χωράνε μέσα στον σκληρό ανταγωνισμό για τα καπιταλιστικά κέρδη σε Ελλάδα, ΕΕ και παγκόσμια.
Οι κατακτήσεις έρχονται μόνο με αγώνες αλλά τους αγώνες, με συνέπεια, στηρίζει μόνο το ΚΚΕ.
Η ενίσχυση του ΚΚΕ είναι στο χέρι σας!
Κάντε τώρα δική σας υπόθεση την ισχυροποίηση του ΚΚΕ.
Για να μπορεί η πλειοψηφία του λαού μας να χαμογελά το βράδυ των εκλογών.
Για να τονώσουμε την αισιοδοξία του λαού μας, για να δυναμώσουμε τους αγώνες, τη διεκδίκηση.
Το χρειαζόμαστε για να πάρουμε δύναμη που θα επιστρέφει κάθε μέρα στον λαό.
Για να φωτίσουμε επιτέλους τον δικό μας, το δρόμο του λαού, με την εξουσία στα δικά του χέρια.
Τώρα, όλες και όλοι στη μάχη για την ενίσχυση του ΚΚΕ.
Αυτή είναι και η μόνη κερδισμένη ψήφος!
Η ΚΕΝΤΡΙΚΗ ΕΠΙΤΡΟΠΗ ΤΟΥ ΚΚΕΙΟΥΝΗΣ 2019
