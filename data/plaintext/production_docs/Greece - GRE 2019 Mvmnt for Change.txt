Σχέδιο Ελλάδα
Ένα ολοκληρωμένο πρόγραμμα για την ανάπτυξη και την κοινωνική  δικαιοσύνη
Τις προτάσεις και δεσμεύσεις που περιέχει το «Σχέδιο Ελλάδα» θέτουμε στην κρίση των πολιτών στις εκλογές που έρχονται.
Απαντούν στην απαίτηση των πολιτών για Αξιοπρέπεια και Eλπίδα στην ζωή τους.
Εγγυόμαστε ότι εμείς θα επιμείνουμε να γίνουν πράξη, ότι δεν θα διαψεύσουμε την εμπιστοσύνη και τις προσδοκίες των πολιτών.
Γι’ αυτό και έχουμε καταθέσει αυτές τις προτάσεις με τη μορφή επεξεργασμένης και αναλυτικής Πρότασης Νόμου της Κοινοβουλευτικής μας Ομάδας στη Βουλή.
A. Θέτουμε στόχους ΓΥΡΙΖΟΥΜΕ ΣΕΛΙΔΑ
ΣΤΟΧΟΣ 1:ΒΙΩΣΙΜΗ ΑΝΑΠΤΥΞΗ ΓΙΑ ΟΛΟΥΣΑύξηση του ΑΕΠ στο 80% του μέσου όρου των χωρών της ΕΕ έναντι 67% που είναι σήμερα.
ΣΤΟΧΟΣ 2:
ΠΛΗΡΗΣ ΑΠΑΣΧΟΛΗΣΗ
Μείωση της ανεργίας με ποιοτικές νέες θέσεις πλήρους εργασίας και μείωση των μακροπρόθεσμα ανέργων κάτω από το 20% του συνόλου των ανέργων.
ΣΤΟΧΟΣ 3:
ΙΣΟΡΡΟΠΗ ΠΕΡΙΦΕΡΕΙΑΚΗ ΑΝΑΠΤΥΞΗ
Καμιά Ελληνική Περιφέρεια στον κατάλογο των 20 φτωχότερων Περιφερειών της Ε.Ε. αντί 4 που είναι σήμερα (Αν. Μακεδονία και Θράκη, η Ήπειρος, το Βόρειο Αιγαίο και η Δυτική Ελλάδα).
ΣΤΟΧΟΣ 4:
ΑΝΤΙΜΕΤΩΠΙΣΗ ΤΗΣ ΦΤΩΧΕΙΑΣ
Δραστική μείωση του αριθμού των ανθρώπων που βρίσκονται σε κίνδυνο φτώχειας-κοινωνικού αποκλεισμού στα προ κρίσης επίπεδα.
Με σταθερές πολιτικές στήριξης όσων το έχουν πραγματικά ανάγκη και άρση των αιτιών που αναπαράγουν την φτώχεια, μακριά από την λογική των προσωρινών επιδομάτων.
ΣΤΟΧΟΣ 5:
ΘΕΣΜΙΚΗ ΑΝΑΣΥΓΚΡΟΤΗΣΗ ΤΗΣ ΔΗΜΟΚΡΑΤΙΑΣ ΜΑΣ
Δημοκρατία με νόμους και θεσμούς, που δεν επιτρέπουν την κατάχρηση των εξουσιών και την λεηλασία του δημόσιου πλούτου,
Πολιτεία φιλική, αποτελεσματική, αποκεντρωμένη, με διαφάνεια και λογοδοσία
που ενθαρρύνει τη συμμετοχή και δίνει ίσες ευκαιρίες χωρίς διακρίσεις και αποκλεισμούς.
B. Ανάπτυξη με ΑΛΛΑΓΗ ΟΡΩΝ της συμφωνίας Τσίπρα
Οι δεσμεύσεις Τσίπρα είναι θηλιά στο λαιμό της κοινωνίας και επιβάλλεται να αλλάξουν.
Θα είμαστε στην πρώτη γραμμή για να υπάρξει η αναγκαία πολιτική συνεννόηση και να συμβάλουμε να κατανοήσουν οι Ευρωπαίοι εταίροι μας ότι οι δεσμεύσεις που αποδέχτηκε πρόθυμα ο κ. Τσίπρας, όχι μόνο φτωχοποιούν τους Έλληνες αλλά και εντείνουν και αναπαράγουν τα προβλήματα της κρίσης.
Άμεση ανάγκη:Η μείωση των στόχων για τα πρωτογενή πλεονάσματα από το 3,5% στο 2% και
η ριζική αλλαγή του ρόλου του Υπερταμείου της Αποικιοκρατίας, σε Οργανισμό Αξιοποίησης της Δημόσιας Περιουσίας, που χρηματοδοτεί αναπτυξιακά έργα, που συνδέεται με την βιωσιμότητα του Ασφαλιστικού,
και τη δημιουργία θέσεων εργασίας ιδιαίτερα για τους νέους ανθρώπους.
Είναι προϋπόθεση για να υπάρξουν οι αναγκαίοι πόροι για την ανάπτυξη και τη στήριξη του Κοινωνικού Κράτους.
Γ. Ανάπτυξη με ΚΟΙΝΩΝΙΚΗ ΔΙΚΑΙΟΣΥΝΗ και ΣΥΝΟΧΗ
Η πρότασή μας, συνεπής με τις αρχές της σύγχρονης Σοσιαλδημοκρατίας,
είναι η μόνη που εγγυάται την οικονομική ανάπτυξη με ευημερία για τους πολλούς
και εξασφάλιση σταθερών ισχυρών αναδιανεμητικών πολιτικών κοινωνικής αλληλεγγύης και συνοχής.
Για μας η ανάπτυξη συνυφαίνεται με την κοινωνική δικαιοσύνη
Πρώτη και διαρκής μέριμνα η ανάκαμψη των επενδύσεων, της παραγωγής και της απασχόλησης.
Παράλληλα όμως με την εφαρμογή ενός προγράμματοςβελτίωσης των χαμηλών και μικρομεσαίων εισοδημάτων,
σταδιακής αναστήλωσης του κοινωνικού κράτους,
άνοδο της απασχόλησης με σταθερές θέσεις εργασίας.
Η δική μας πολιτική αντιμετωπίζει ταυτόχρονα και την παρατεταμένη ανισότητα που θα φέρουν οι πολιτικές της Ν.Δ. και την παρατεταμένη στασιμότητα που έφερε ο ΣΥΡΙΖΑ
Η ανάπτυξη πρέπει να στηριχθεί στο υψηλό ανθρώπινο δυναμικό που διαθέτει η χώρα μας.
Η αναγκαία αλλαγή του παραγωγικού προτύπου έχει στον πυρήνα της, την προστασία του περιβάλλοντος και την ανακοπή της κλιματικής αλλαγής αλλά και την προσαρμογή της οικονομίας εν όψει της 4ης βιομηχανικής επανάστασης και τη βαθμιαία ένταξη στο νέο παγκόσμιο καταμερισμό εργασίας.
Αυτές οι αλλαγές θα συμβάλλουν στη δημιουργία νέων και ποιοτικών θέσεων εργασίας με καλούς μισθούς.
Χωρίς αυτές η Ελλάδα θα καταδικαστεί σε στασιμότητα και θα βρίσκεται σε σταθερή τροχιά απόκλισης από τις υπόλοιπες ευρωπαϊκές οικονομίες.
Αυτές τις αλλαγές δε μπορεί να τις προωθήσει ο ΣΥΡΙΖΑ όπως φάνηκε από την κυβερνητική του τετραετία.
Αντίθετα, όλα αυτά τα χρόνια είτε ανέστρεψε προοδευτικές μεταρρυθμίσεις είτε αναπαρήγαγε παθογένειες του παρελθόντος.
Ούτε όμως η ΝΔ έχει τη δυνατότητα να προχωρήσει σε αυτές τις αλλαγές.
Όχι μόνο δεν διδάχτηκε το παραμικρό από την κρίση που η ίδια προκάλεσε αλλά παραμένει εγκλωβισμένη στους δικούς της δογματισμούς.
Μια ασύδοτη αγορά χωρίς αυστηρό πλαίσιο ελέγχου και δίχτυ προστασίας των εργαζομένων και των πιο αδύναμων, οδηγεί σε περαιτέρω όξυνση των οικονομικών και κοινωνικών ανισοτήτων με ό,τι αυτό συνεπάγεται για την κοινωνική και πολιτική σταθερότητα της χώρας.
Το αναλυτικό Πρόγραμμα του Κινήματος Αλλαγής, περιέχει το σύνολο των προτάσεων και της πολιτικής μας.
Καταθέτουμε ενδεικτικά 12+1 κεντρικά σημεία του Σχεδίου Ελλάδα που αποτελούν το πλαίσιο της Προοδευτικής μας πρότασης για τη χώρα.
1. Κίνητρα για Ανάπτυξη και Επενδύσεις
Μειώνουμε τους φόρους.
Ο συντελεστής φορολογίας των επιχειρήσεων μειώνεται
από το 29% στο 20%.
Μειώνουμε τον ΦΠΑ κατά 2 μονάδες.
Τον υψηλό συντελεστή από το 24% στο 22% και το χαμηλό συντελεστή από 13% στο 11%.
Καταργούμε όλα τα γραφειοκρατικά εμπόδια για την επενδύσεις με fast truck διαδικασίες.
Δίνουμε αναπτυξιακή ταυτότητα σε κάθε Περιφέρεια.
2. Στηρίζουμε τους Νέους
Πλήρης απαλλαγή για 3 χρόνια από φόρους και ασφαλιστικές εισφορές (συνταξιοδότησης) για τους νέους που ξεκινούν επιχειρηματική ή επαγγελματική δραστηριότητα.
3. Στηρίζουμε την Ελληνική Μικρομεσαία Επιχείρηση
Εξασφαλίζουμε πραγματική ρύθμιση ληξιπρόθεσμων οφειλών στις εφορίες σε 120 δόσεις.
Προτείνουμε τη δημιουργία Ειδικού Πιστωτικού Ιδρύματος σε συνεργασία Δημοσίου, Τραπεζών, Ιδιωτικού Τομέα για την αναδιάρθρωση και εξυγίανση των επιχειρήσεων που αδυνατούν να καλύψουν τις υποχρεώσεις τους.
Δίνουμε δεύτερη ευκαιρία για τους Μικρομεσαίους που πτώχευσαν χωρίς δόλο και διευκολύνουμε την ένταξή τους στον εξωδικαστικό συμβιβασμό.
Στηρίζουμε τον μετασχηματισμό των Μικρομεσαίων επιχειρήσεων σε μεγαλύτερες και ανταγωνιστικότερες.
Με ειδικά φορολογικά κίνητρα για συνενώσεις, με κίνητρα πρόσληψης και κατάρτισης των εργαζόμενων, με στήριξη για νέες επιχειρηματικές ευκαιρίες και αξιοποίηση του ΕΣΠΑ.
Προωθούμε ειδικά για τις «φτωχότερες» περιφέρειες της χώρας, ένα Ειδικό Αναπτυξιακό Πρόγραμμα στο πλαίσιο της Ε.Ε., για την ενίσχυση της ανταγωνιστικότητάς τους.
Με αυξημένο χρηματοδοτικό πακέτο, υψηλότερους συντελεστές χρηματοδότησης για αναπτυξιακά έργα, ελαστικότερη εφαρμογή της πολιτικής ανταγωνισμού για την στήριξη νέων παραγωγικών μονάδων.
4. Αύξηση του διαθέσιμου εισοδήματος των Ελληνικών Νοικοκυριών
Πλήρης κατάργηση της έκτακτης εισφοράς αλληλεγγύης.
Μείωση του ΕΝΦΙΑ κατά 30%.
5. Στήριξη του κόσμου της εργασίας
Κίνητρα για νέες προσλήψεις ανέργων στον ιδιωτικό τομέα.
Για κάθε 100 ευρώ που πληρώνει η επιχείρηση για δημιουργία νέων θέσεων πλήρους απασχόλησης, απαλλάσσεται από τη φορολογία για 150.
Αυξάνουμε το επίδομα ανεργίας από κοινοτικούς πόρους.
Δυνατότητα μετατροπής του σε επίδομα εργασίας και απασχόλησης.
Ο κατώτερος μισθός αυξάνεται και καθορίζεται από τους Κοινωνικούς εταίρους μέσω της Εθνικής Γενικής Συλλογικής Σύμβασης Εργασίας.
Υποχρεωτικότητα και καθολική εφαρμογή των Κλαδικών Συμβάσεων.
Εφοδιάζουμε τους νέους με την «Εγγύηση Μαθητείας» για την απόκτηση Εργασιακής Εμπειρίας.
6. Κοινωνικό Κράτος - Δικαίωμα στην αξιοπρέπεια για τον κάθε πολίτη
Ασφαλιστικό
Νέο ΕΚΑΣ με κατώτερη σύνταξη τα 500 ευρώ για το μεμονωμένο συνταξιούχο και κατώτερο εισόδημα τα 700 ευρώ για το ζευγάρι.
Οι συντάξεις χηρείας και οι αναπηρικές συντάξεις στο προηγούμενο καθεστώς.
Μείωση της συμμετοχής στα φάρμακα των συνταξιούχων και των οικονομικά ασθενέστερων.
Κατάργηση του αντι-ασφαλιστικού Νόμου Κατρούγκαλου.
Νέος νόμος για ένα δίκαιο και οικονομικά βιώσιμο Ασφαλιστικό Σύστημα.
Με ενίσχυση του δημόσιου και κοινωνικού χαρακτήρα της Ασφάλισης.
Στήριξη  των Κοινωνικά Αδύναμων
Αξιοπρεπές Εγγυημένο Κοινωνικό Εισόδημα και μέτρα ένταξης των φτωχών και Κοινωνικά Ασθενέστερων.
Επέκταση των ανοιχτών Κέντρων Φροντίδας Ηλικιωμένων και αναβάθμιση της «Βοήθειας στο σπίτι».
Προσβάσιμα Κέντρα Δημιουργικής Απασχόλησης για τα άτομα με αναπηρία σε κάθε Δήμο.
Ο συντελεστής φορολογίας για άτομα με αναπηρία άνω του 67%, μειώνεται κατά 5 μονάδες σε σχέση με τον εκάστοτε ισχύοντα.
Τα αναπηρικά επιδόματα δεν αποτελούν φορολογητέα ύλη.
Προστασία της πρώτης κατοικίας μικρών και μεσαίων δανειοληπτών από πλειστηριασμούς.
7. 10 προτάσεις, για την Πρωτοβάθμια Περίθαλψη
Κέντρα Υγείας σε όλους τους Καλλικρατικούς Δήμους και πολυδύναμα Κέντρα Υγείας 24ωρης λειτουργίας στα μεγάλα αστικά κέντρα.
Τοπικά Δίκτυα ολοκληρωμένων υπηρεσιών σε όλη τη χώρα με τη συμμετοχή των ΚΥ, των δημοτικών πολυιατρείων και των συμβεβλημένων μονάδων και γιατρών του ιδιωτικού τομέα (κατόπιν πιστοποίησης).
Ελεύθερη επιλογή Οικογενειακού γιατρού για όλους τους πολίτες και γιατρούς ειδικότητας συμβεβλημένους με τον ΕΟΠΥΥ.
Συμβάσεις του ΕΟΠΥΥ με όλους τους ιδιώτες γιατρούς.
Έμφαση στην πρόληψη. Υποχρεωτικός εμβολιασμός όλων των παιδιών.
Με εθνικό σχέδιο προσυμπτωματικού ελέγχου και ανάπτυξη ολοκληρωμένου δικτύου κέντρων πρόληψης.
(Δεν είναι δυνατόν να πηγαίνουν τα παιδιά στην Α Δημοτικού χωρίς να έχουν εμβολιαστεί).
Δεν είναι δυνατόν επίσης να μην περιλαμβάνεται στην πρόληψη η οδοντιατρική περίθαλψη των παιδιών.
Σταθερό ποσοστό των δαπανών του ΕΟΠΥΥ για την οδοντιατρική φροντίδα.
Ρήτρα οδοντιατρικής.
Ευρεία χρήση της Τηλεϊατρικής, με ολοκλήρωση του Εθνικού Δικτύου και e-health υπηρεσίες.
Σύσταση ειδικών κέντρων για τη διαχείριση χρόνιων Νοσημάτων (διαβήτης, υπέρταση, χρόνια αποφρακτικές πνευμονοπάθειες κλπ) που θα λειτουργούν 24 ώρες, 365 ημέρες τον χρόνο.
Μονάδες που θα μπορούν να συστεγάζονται με Νοσοκομεία ή Κέντρα Υγείας, αλλά θα εκτελούν αποκλειστικά το έργο τους.
Μείωση της συμμετοχής των πολιτών στα Φάρμακα (και αντίστοιχη αναπροσαρμογή του σχετικού πλαφόν) με ιδιαίτερα αυξημένο ποσοστό μείωσης για χαμηλόμισθους/χαμηλοσυνταξιούχους.
Κατάργηση της εισφοράς για υγεία στις επικουρικές Συντάξεις, ώστε να ελαφρύνουμε τους συνταξιούχους που δοκιμάζονται από τις μειώσεις.
Νέο σύστημα στην συνεχή Εκπαίδευση και Μετεκπαίδευση των ιατρών υπό τον έλεγχο του ΚΕΣΥ και στην εξειδίκευση τους, με στόχο να μείνουν στην χώρα οι υψηλής ποιότητας νέοι γιατροί που σήμερα φεύγουν στο εξωτερικό.
Προσλήψεις γιατρών και νοσηλευτικού προσωπικού στα Νοσοκομεία και την ΠΦΥ.
Αδιάβλητη διαδικασία επιλογής στελεχών στο ΕΣΥ.
Δημόσιες Προκηρύξεις με διαφανή κριτήρια.
Αποκέντρωση του Συστήματος.
8. Σύγχρονο Εκπαιδευτικό Σύστημα-Επένδυση στη γνώση για όλους
Ολοήμερο νηπιαγωγείο και Δημοτικό.
Λειτουργία πρωινού προγράμματος ως τις 2 μ.μ.
Καθιέρωση διευρυμένου ωραρίου και στα γυμνάσια.
Πιστοποίηση ξένης γλώσσας και πληροφορικής ως την Γ’ Γυμνασίου.
Αναμόρφωση των προγραμμάτων σπουδών για την ποιοτική ενίσχυση του Λυκείου και τη λειτουργία Τράπεζας Θεμάτων.
Το εθνικό απολυτήριο ως βάση εισαγωγής στα ανώτατα εκπαιδευτικά ιδρύματα.
Αναδιοργάνωση της Τεχνικής Επαγγελματικής Εκπαίδευσης.
Τάξη μαθητείας για όλους τους τομείς και ειδικότητες των ΕΠΑΛ.
Ενίσχυση των υποστηρικτικών δομών και προγραμμάτων και των δομών Ειδικής Αγωγής με τμήματα ένταξης σε νηπιαγωγεία, δημοτικά και γυμνάσια.
Ενίσχυση του Δημόσιου Πανεπιστημίου, τόσο με πόρους όσο και με ένα λιτό θεσμικό πλαίσιο που επιτρέπει ευελιξία και εξωστρέφεια.
Ενιαίος χώρος Ανώτατης Εκπαίδευσης και Έρευνας, με ισχυρούς εκπαιδευτικούς πόλους σε κάθε περιφέρεια.
Ξενόγλωσσα προπτυχιακά και μεταπτυχιακά με δίδακτρα.
Από τα έσοδα υποτροφίες για μεταπτυχιακά φοιτητών με χαμηλό εισόδημα.
Δυνατότητα ίδρυσης Πανεπιστημίων μη ΝΠΔΔ, μη κερδοσκοπικών με ίδια εποπτεία με αυτή των ΝΠΔΔ.
9. Επανεκκίνηση με Εθνικό Σχέδιο της Αγροτικής Οικονομίας
Ενισχύουμε την ανταγωνιστικότητα και την εξωστρέφεια για τα «Εθνικά μας Προϊόντα» (Γαλακτοκομικά/ Αιγοπρόβειο κρέας/ Φρούτα και Λαχανικά/ Κρασί/ Ελαιόλαδο/ Βαμβάκι).
Συνδέουμε την ποιοτική παραγωγή με τη μεταποιητική βιομηχανία και τις εξαγωγές, εξασφαλίζοντας μεγαλύτερη αξία στα προϊόντα.
Μειώνουμε τη φορολογία των αγροτών στο 13%.
Καθιερώνουμε το ακατάσχετο και αφορολόγητο των επιδοτήσεων.
Αποσυνδέουμε τις ασφαλιστικές εισφορές από το εισόδημα.
Παίρνουμε μέτρα για την μείωση του κόστους παραγωγής.
Μείωση φορολογίας κατά 35% και 5 μονάδες επιπλέον επιστροφή ΦΠΑ, σε αγρότες οργανωμένους σε ομάδες παραγωγών και συνεταιρισμών.
Καθιέρωση κάρτας αγροτικού πετρελαίου.
Κίνητρα για αξιοποίηση της γης από νέους αγρότες και συλλογικότητες παραγωγών.
10. Σύγχρονο, Αποκεντρωμένο Κράτος
Όλα τα θέματα που αφορούν τον πολίτη περνούν στον έλεγχο της Αυτοδιοίκησης.
Το κράτος Στρατηγείο Ανάπτυξης, Συντονισμού και Ελέγχου.
Κανένας πολίτης στα γκισέ για πιστοποιητικά.
Όλα τα πιστοποιητικά του Δημοσίου παρέχονται ηλεκτρονικά.
Ψηφιοποιούνται και παρακολουθούνται όλες οι διαδικασίες αδειοδότησης των επιχειρήσεων.
Αξιοκρατία, αξιολόγηση και διαφάνεια σε όλη τη λειτουργία του Δημοσίου.
Καμία πρόσληψη εκτός ΑΣΕΠ.
Σταδιακή αποκατάσταση των αποδοχών των Δημόσιων Υπαλλήλων από τις μειώσεις λόγω Μνημονίων.
Στήριξη στα νέα ζευγάρια-Αντιμετώπιση του δημογραφικού προβλήματος
200 ευρώ τον μήνα επί 3 χρόνια, για κάθε νέο παιδί που γεννιέται.
(ανεξάρτητα από τα οικογενειακά επιδόματα).
Κανένα παιδί έξω από βρεφονηπιακούς και παιδικούς σταθμούς.
Εφάπαξ επίδομα τοκετού 1000 ευρώ για κάθε παιδί.
Διασφαλίζονται τα δικαιώματα των Πολύτεκνων.
Ιδιότητα πολυτέκνου και στους τρίτεκνους.
Τα βρεφικά είδη στον χαμηλό συντελεστή ΦΠΑ.
Στεγαστική συνδρομή (μέσω φοροαπαλλαγής, ή επιδόματος ενοικίου ή μείωσης του ΕΝΦΙΑ) για κάθε οικογένεια για διάστημα δύο ετών από την απόκτηση νέου παιδιού.
Κέντρα δημιουργικής απασχόλησης παιδιών και παιδιών με αναπηρίες στις κοινωνικές υπηρεσίες των Δήμων.
11. Αξιοποίηση της Δημόσιας Περιουσίας
Αξιοποιούμε τη δημόσια γη για νέες επενδύσεις, με συνεργασίες με τον Ιδιωτικό Τομέα.
Με σύγχρονες χρήσεις γης και ισόρροπη χωροταξική οργάνωση.
Κριτήρια η δημιουργία νέων θέσεων εργασίας και η αειφορία.
Επαναπροκήρυξη όλων των περιοχών ερευνών υδρογονανθράκων που είχαν καθορισθεί.
Ειδικό σχέδιο για την αξιοποίηση και διεύρυνση σε νέους τομείς των συμπράξεων Δημοσίου και Ιδιωτικού Τομέα.
Με ρήτρες ενίσχυσης της απασχόλησης και προστασίας του περιβάλλοντος.
Ποσοστό 25% των εσόδων κατευθύνεται στο Ταμείο Αλληλεγγύης Γενεών (Ν.4162/2013) για την στήριξη του Ασφαλιστικού Συστήματος και ιδιαίτερα των νέων γενεών.
Από τα έσοδα χρηματοδοτούνται τα μεταπτυχιακά και ερευνητικά προγράμματα των Ελληνικών Ανώτατων Εκπαιδευτικών Προγραμμάτων.
Ποσοστό 5-10% των εσόδων διατίθεται σε αναπτυξιακές, κοινωνικές, περιβαλλοντολογικές δράσεις σε συνεργασία με τις τοπικές κοινωνίες.
Ανοιχτή Κοινωνία. Ίσα δικαιώματα για όλες και όλους
Με άμεση καθολική εφαρμογή των εθνικών και διεθνών κανόνων, για την αντιμετώπιση κάθε διάκρισης.
Με σταθερό μέτωπο απέναντι στην ακροδεξιά, τον λαϊκισμό, τους νεοναζί.
Καμία ανοχή σε διακρίσεις εις βάρος των γυναικών, στις διαφοροποιημένες αμοιβές, στη σεξουαλική παρενόχληση στους εργασιακούς χώρους.
Καμία παραβίαση στα δικαιώματα της μητέρας.
Καμία ανοχή στην ενδοοικογενειακή βία.
Αναγνώριση των δικαιωμάτων που θέτει η ΛΟΑΤΚΙ κοινότητα.
Πολιτικές για την κοινωνική ένταξη των προσφύγων-μεταναστών.
Στήριξη των μονογονεϊκών οικογενειών.
Αντιμετώπιση της παιδικής φτώχειας με δωρεάν παροχές για στέγαση, υπηρεσίες κοινής ωφέλειας, υγεία.
12. Ενίσχυση θεσμών. Γρήγορη και αξιόπιστη Δικαιοσύνη για τον πολίτη
Αποσύνδεση της εκλογής Προέδρου της Δημοκρατίας από την διάλυση της Βουλής και την διενέργεια βουλευτικών εκλογών.
Αναθεώρηση της διάταξης για την ποινική ευθύνη Υπουργών-εξομοίωση των αποσβεστικών προθεσμιών με τις κοινές διατάξεις για τον κάθε Έλληνα πολίτη.
Αλλαγή του τρόπου επιλογής της ηγεσίας της Δικαιοσύνης για την ενίσχυση της ανεξαρτησίας της.
Μέτρα για τη γρήγορη  απονομή Δικαιοσύνης
Εναλλακτικές μέθοδοι επίλυσης διαφορών-ενίσχυση της διαμεσολάβησης.
Δίκη χωρίς χαρτί.  Ολοκλήρωση των έργων της Ηλεκτρονικής Δικαιοσύνης
12+1. Νέο Κοινωνικό Συμβόλαιο της Ψηφιακής Εποχής
Συνεργασία Πολιτείας, Δημόσιου, Ιδιωτικού Τομέα και εργαζομένων για την αξιοποίηση των νέων τεχνολογικών δυνατοτήτων.
Πρόγραμμα Δια βίου Απασχόλησης.
Κίνητρα στις επιχειρήσεις για επενδύσεις στην Καινοτομία,
αλλά και ποσοτικοποιημένες υποχρεώσεις για την επανακατάρτιση των εργαζομένων στα νέα δεδομένα.
Αξιοποίηση της «τεχνητής νοημοσύνης» για διαμόρφωση «πράσινων-έξυπνων» πόλεων και κτιρίων.
Δημιουργούμε ταμείο για την έρευνα και Ανάπτυξη με χρηματοδότηση κράτους-μεγάλων επιχειρήσεων-τραπεζών
που θα επενδύει στην οικονομία της γνώσης,
θα χρηματοδοτεί νεοφυείς επιχειρήσεις,
θα διασυνδέει ομάδες νέων επιχειρηματιών και ερευνητών με Πανεπιστήμια και πολυεθνικές.
Δημιουργία Βιομηχανικών και  Τεχνολογικών Πάρκων/Ζώνες Καινοτομίας.
