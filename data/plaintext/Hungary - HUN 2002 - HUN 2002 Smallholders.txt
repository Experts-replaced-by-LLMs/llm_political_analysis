A Független Kisgazdapárt 2002. évi rövidített választási programja
Mi vagyunk a magyar demokrácia utolsó védőbástyája!
Választási programunkat azzal az elkötelezettséggel adjuk közre, hogy a történelmünk alatt elért vívmányainkat megvédjük,
el nem ért céljainkat megvalósítjuk,
a most meghirdetettek végrehajtásához pedig hozzákezdünk.
I. Az 1930. október 12-i „békési program" két vezéreszméje:
1. Mindent a nemzetért!
2. Mindent a mezőgazdaságért!
Ez a programunk kibővült a 3. „Nemzeti polgárságot" létrehozni és erősíteni akaró szándékunkkal is, ezért 1930. október 12-től polgári párt is vagyunk.
Az 1930. október 12-en meghirdetett programunk két vezéreszméje és annak kiegészítése a mai napig is pártunk programjának alapját képezik!
* A Független Kisgazdapárt közel száz éves történelme alatt meghirdetett programjainkban található esetleges ismétlődések abból adódnak, hogy a korábbi programjaink ezen részét még nem sikerült maradéktalanul kiharcolnunk,
vagy azok olyan fontosak, hogy ismételt szerepeltetésüket is szükségesnek tartjuk.
II. Az 1908. január 8-án alakult pártunk alapgondolatai:
1. Kisgazdaságokat, családi gazdaságokat, kisvállalkozásokat a nagybirtokrendszer helyett.
(A XX. század húszas éveiben félmillió, a 90-es években pedig közel egy-millió háromszázezer családi gazdaságot hoztunk létre,
tehát álltuk a szavunkat!)
2. A vidék, a kistelepülések és a mezőgazdaságból élők képezik nemzetünk megtartó erejét.
Ezért gyorsan és jelentősen javítanunk kell a helyzetükön,
hogy erősíthessük nemzettudatunkat,
megvédhessük nemzetünket.
(Programunk máig meghatározó fontosságú része!
Sokat elértünk már, de még többet kell tennünk!)
III. Mint az Országgyűlés egyetlen történelmi pártja, megvédjük történelmi vívmányainkat!
1. Az Aranybulla néven ismertté vált 1222. évi XXVI. törvénycikk alapján valljuk: „...birtokot az országon kívül való embernek ne adjanak!"
2. Az Aranybulla nyomán valljuk még: „Ha valamelyest adtak vagy eladtak, azt a haza fiai válthassák meg!"
(Ez a „zsebszerződések" elleni küzdelem leghatékonyabb fegyvere!)
3. Az Aranybulla minden magyarra kötelező előírásaiból fakadóan vezéreszménk ma is: A haza nem eladó!
IV. Mint a diktatúrát eltörlő rendszerváltó párt:
1. Valljuk, hogy a tulajdon és a jólét nem lehet kizárólag a bolsevikok, Fideszesek és szadeszesek előjoga.
Ezért minden magyar állampolgárt tulajdonossá teszünk
és megteremtjük jólétünk alapjait.
2. A többpártrendszert megvédjük!
Nem engedjük, hogy azt egypártrendszerként működő kétpártrendszerré silányítsák!
3. Nemcsak a szovjet, hanem a Fideszes típusú bolsevizmus ellen is a végsőkig küzdünk!
4. A „puha diktatúrát" is elutasítjuk,
ezért nem engedjük azt egy mindinkább keményedő diktatúrával felváltani!
Demokráciát akarunk!
5. Az 1956-os forradalom és szabadságharc résztvevőinek, az elítélteknek, a kommunizmus teljes időszaka alatt internáltaknak, kitelepítetteknek és bebörtönzötteknek, valamint hozzátartozóiknak — beleértve a meggyilkoltak hozzátartozóit is — kivívjuk az anyagi, erkölcsi és társadalmi megbecsülését!
6. Befejezzük a rendszerváltoztatást az 1956. október 23-i szent forradalmunk és szabadságharcunk követeléseinek szellemében!
7. Az országgyűlési és önkormányzati képviselők visszahívhatóságát!
8. A nép valóságos jogait biztosító új Alkotmányt!
9. Az Országgyűlés által ellenőrzött felelős kormányt!
10. A nemzeti vagyon kifosztóinak felelősségre vonását.
A rablott holmi visszajár!
11. Pártatlan igazságszolgáltatást!
12. Sajtószabadságot mindenkinek,
még a magyaroknak is!
A Független Kisgazdapárt harcolta ki Magyarország számára
1. A köztársasági államformát (1946. évi I. törvénycikk).
2. A II. világháborúban porig rombolt Magyarország rövid idő alatti újjáépítését, melyet gazdasági csodaként értékeltek.
3. Az aranyalap nélküli, de a nemzetközileg is erős fizetőeszközként elfogadott forintot (1946. augusztus 1-jén), a maradék gazdasági erőnket is kiszipolyozó millpengő helyett.
A világ e tettünket is valóságos gazdasági csodának ismerte el.
4. Az általános, egyenlő, közvetlen és titkos választójogot. (Az 1920-as években).
5. Döntően a mi érdemünk, hogy a trianoni tragédiánk után talpra állt országunk.
6. A vidékfejlesztést.
A vidék is Magyarország!
7. Az őstermelőket és családi gazdaságokat segítő rendszert.
(Ezt a vívmányunkat most veszély fenyegeti, ezért azt meg kell védenünk!)
8. A minőségi termelés támogatását.
(Ezt a vívmányunkat is veszély fenyegeti, ezért ezt is meg kell védenünk!)
9. A földalapú támogatást,
amelyet már 2002-ben hektáronként évi 50.000 Ft-ra, majd az azt követő években az EU-s szintre kell emelni!
10. A külső üzletrészek teljes áron történő megváltását.
(Most van folyamatban!)
11. A mi harcunk eredményeként kapta vissza a földjeit, vagy azok egy részét 1990. után közel egymillió-háromszázezer család!
12. A mezőgazdaság szerkezetátalakításának elkezdését,
energia-felhasználóból energia-előállítóvá tételét!
13. Mindeddig a mi harcunk eredményeként maradhattak meg a magyar földek a magyarok tulajdonában.
Országunk alapját, a haza földjeit azonban a kozmopolita fideszesek most akarják átjátszani a külföldieknek.
Ezért harcunkat fokoznunk kell, hogy vívmányainkat megvédhessük!
14. A történelmi egyházak megbecsülését,
a hitoktatás támogatását!
Ez a felsorolás nem jelent fontossági sorrendet és távolról de a mi harcunk volt kiemelkedően a legeredményesebb!
VI. A 2002-es választásokat földügyben tartandó népszavazásnak is tekintjük.
Programunk 2002-re:
1. A Haza nem eladó!
Földjeink idegen kézbe nem juthatnak,
ha pedig már jutottak, azt visszavesszük!
2. Új, az eddiginél igazságosabb elosztási rendszert!
A költségvetési pénzekből a nép jólétének alapjait fogjuk lerakni.
A költségvetés összege nem szolgálhat sem csoport-, sem tolvaj-érdeket.
3. A vidékfejlesztésre, a kistelepülések és a mezőgazdaságból élők életkörülményeinek javítására az eddigieknél nagyságrendekkel több pénzt biztosítunk,
a vidéki települések és területek fejlesztését komplex rendszerben mielőbb megvalósítjuk!
4. Az indokolatlanul magas jövedelmeket radikálisan csökkenteni, az alacsonyakat pedig emelni fogjuk!
5. Össztársadalmi harcot kezdeményezünk a gyermeknevelési támogatás növelése, körének szélesítése, társadalmi jelentőségének nagyobb elismerése, a családokat erősítő új rendszerének egységes szabályozása, fiataljaink, mint a nemzet jövőjének biztosítása érdekében!
6. Erős gátrendszert az állandóan fenyegető árvízveszély elhárítására!
Magyarországot nem megfizethetetlenül drága harci repülőgép-erődökkel, hanem megfizethető, de vízálló gátakkal fogjuk megvédeni!
7. Az ország vezetőinek javadalmazását a segédmunkások bérének megfelelő szorzatával, az eredménytől függően kell megállapítani, hogy a vezetők sorsa a nép életszínvonalának függvénye legyen!
8. Az első lakáshoz
és munkahelyhez való jogot alkotmányos alapjoggá tesszük!
9. Visszaállítjuk a nyugdíjkorhatárt
és biztosítjuk a védett kor elérése előtti korosztályok munkahelyeit!
10. Radikális változtatásokat akarunk az egészségügyben a betegek, orvosok és az egészségügyi dolgozók érdekében,
a szociális szempontok erősítésével, a fizessenek a gazdagok elvének érvényesítésével!
11. Hatékony munkás érdekvédelmet fogunk teremteni,
és elismerést fogunk szerezni a fizikai munkának is!
12. Nem akarunk a bérrabszolgák, cselédek, munkanélküliek és hajléktalanok országává válni,
ezért országunk kifosztását meg fogjuk akadályozni!
13. Az FKGP történelmi hagyományainak megfelelően harcolunk az elesettek és a társadalom perifériájára szorultak felemeléséért!
14. A rendszerváltoztatás veszteseit az állam köteles helyzetbe hozni!
15. A nép valóságos jogait biztosító Új Alkotmányt akarunk!
16. A munkához, pihenéshez, üdüléshez, sportoláshoz, egészséges életmódhoz és a romlatlan környezethez való jog legyen az egész társadalom alkotmányos alapjoga!
17. Állandóan ülésező Országgyűlést fogunk kiharcolni,
amelyet a közszolgálati rádió és televízió legszélesebb körben fogható csatornáinak kell egyenes adásban közvetíteniük, hogy a nép az Országgyűlés munkáját ellenőrizhesse!
(Az internetes közvetítés fontos, de jelenleg csak a lakosság 5%-a követheti.)
18. Az Országgyűlés által ellenőrzött felelős kormányt!
19. A nép által közvetlenül választandó köztársasági elnököt!
20. Visszahívható országgyűlési és önkormányzati képviselőket!
21. Leváltható kormányt!
Ezért a kormányokat bebetonozó ún. "konstruktív bizalmatlanság" intézményét demokratikusabb, az alkalmatlan, a magyar nemzet érdekeit eláruló vagy lejárató kormányok leválthatását biztosító rendelkezéseknek kell felváltaniuk!
22. Pártatlan és mindenkitől független igazságszolgáltatást teremtünk!
(1848 és 1956 mindezidáig teljesítetlen követelése is)
23. Letörjük a korrupciót és a politikai bűnözést!
24. A rendőrség és a titkosszolgálatok ne a társadalmat, hanem az azt nyugtalanító bűnözőket üldözze!
25. Veszélyben a nemzet biztonsága,
szétzilálják a Magyar Honvédséget!
Hadrafogható, ütőképes és a modern biztonsági kihívásoknak megfelelő, hazánk védelmét garantálni képes hadsereget szervezünk.
Visszaállítjuk a katonai hivatás méltóságát és társadalmi megbecsülését,
a katonai pálya anyagi biztonságát.
26. Legértékesebb termékeinknek a távoli földrészekre szállítani képes többhasznosítású szállító repülőgépekkel fejlesszük haderőnket, így a NATO és mi is jól járnánk!
27. Helyreállítjuk a történelmi egyházak megbecsülését,
biztosítjuk a közösségi és karitatív tevékenységük végzéséhez szükséges feltételeket,
valamint a hitoktatást és az egyházi intézményeket.
28. A külföldiek, a nemzeti és etnikai kisebbségek mellett a magyarokat is illessék meg az alapvető emberi jogok és szabadságok!
29. Magyarországon a pénzügyi függetlenségünket biztosító bankrendszert fogunk kialakítani!
30. Az európai tudásszint elérhetőségét a hátrányos helyzetű tömegek számára is biztosítjuk!
31. A nemzettudatot erősítő oktatási rendszert teremtünk!
32. Népbutítás helyett magyar művészetet és kultúrát!
33. A mezőgazdasági termelés biztonságát ismét garantáljuk,
a földművelésből élők életfeltételeit radikálisan javítani fogjuk!
Hatékony védelmet a belvizek és aszálykárok ellen is!
(A belvíz és aszálykárok elkerülése érdekében hozott intézkedéseink végrehajtását szabotálják,
a szükséges pénzeszközöket elherdálják!)
34. A magyar áruk védelmét
és a gazdálkodók érdekeit védő agrárkereskedelmet!
35. A magyar agrár- és egyéb kisvállalkozókat verseny-helyzetbe hozzuk,
hátrányos helyzetüket megszüntetjük,
adminisztrációs, adó- és közterheiket csökkenteni fogjuk!.
36. Kiharcoljuk a szőlő és borágazatot sújtó rendelkezések, így a Jövedéki Törvény vonatkozó rendelkezéseinek hatályon kívül helyezését, a gazdákat sanyargató előírások eltörlését!
37. Tiszta erkölcsöket a sportban is,
legyen a Fradi a fradistáké!
38. A sportolókat és a sportot, nem pedig azok haszonélvezőit kell támogatni!
39. Sajtószabadságot mindenkinek, még a magyaroknak is!
40. Magyarország határai nem esnek egybe a magyar nemzet fogalmával, ezért a mindenkori magyar kormány kötelessége legyen az összmagyarság képviselete!
41. A trianoni és párizsi békediktátumokkal a magyar állampolgárságuktól jogtalanul megfosztott milliók magyar állampolgársági jogait helyre kell állítanunk.
Ennek megvalósulásáig biztosítani kell legalább a külhoni magyar állampolgárságot,
a státusztörvény kedvezményei mellett!
42. Nemzeti elkötelezettségű, szakmailag felkészült magyar diplomatákat,
Magyarország tekintélyét és gazdasági pozícióit visszaszerezni képes, több lábon álló, az egész világra nyitott külpolitikát és Külügyminisztériumot!
43. Mi az európai integráció hívei vagyunk!
Ugyanakkor szükségesnek tartjuk a magyar érdekeknek az eddigieknél sokkal hatékonyabb képviseletét az európai uniós csatlakozási tárgyalásokon és azt követően is.
Ezért a választások utáni kisgazdapárti részvétellel alakuló kormány haladéktalanul újranyitja a földjeink sorát eldöntő „A tőke szabad áramlása" fejezet tárgyalását.
A csatlakozás részleteit pedig a közszolgálati rádió és televízió egyenes közvetítése mellett kell az Országgyűlés plenáris üléssorozatán megvitatni.
A vitában az egész magyar társadalom véleményének meg kell jelennie,
majd a csatlakozás kérdésében országos népszavazásnak kell döntenie!
Néhány gondolat a Független Kisgazdapárt 2002. évi választási programjáról
E kiadványunkat kezükbe vevőknek tudniuk kell, hogy a Független Kisgazdapárt 2002. évi rövidített választási programján túlmenően elkészült a pártunk ágazati programjait tartalmazó dokumentum is, amelyben minden szakterületet felölelő részletes programunk megtalálható, ezért az elengedhetetlen a képviselőjelöltjeink kampányához.
A Független Kisgazdapárt Országos Elnöksége külön is elkészítette Magyarország gazdasági felemelését célzó és ennek járható útjait kifejtő részletes gazdasági programját is, amely lényegében a Független Kisgazdapárt alternatív gazdasági programját tartalmazza, rámutatván a gazdaságunkban rejlő óriási tartalékokra, amelyek felhasználásával Magyarország aranykorát lehetne megteremteni.
A rövidített gazdasági programunk elolvasása kapcsán észlelhető, hogy az I—VI. fejezetből áll.
Nem szorítottuk be a fejezetek korlátozott lehetőségébe a választási programunknak azt az alaptézisét, miszerint: a Független Kisgazdapárt a magyar demokrácia utolsó védőbástyája!
Valamennyi képviselőjelöltünknek tehát ebből a tényből kell kiindulni a programja ismertetése kapcsán, mert ha nem lenne Kisgazdapárt, nem lenne magyar demokrácia.
Képviselőjelöltjeinknek tudniuk kell azt is, hogy az országos programok mellett el kell készíteniük az egyéni választókerületeik felemelésének programját is, hiszen más gondok gyötrik a beregi lakosokat, mint a Sopron körzetében élőket.
Sem a rövidített, sem a szakmai, sem a részletes gazdasági programunk nem tartalmazza azt az alapvető tényt, hogy a Független Kisgazdapárt a nemzet által választandó életformát kínálja népének.
Arról van tehát szó, hogy ne Orbán Viktor vagy Medgyessy Péter
de ne is az EU mondja meg, hogy milyen életformát kívánunk Önmagunknak,
hanem azt szeretnénk, hogy nemzeti és vallási hagyományainkat tiszteletben tartó valódi demokráciát,
ténylegesen működő jóléti jogállamot teremthessünk Önmagunk számára.
"Isten-Haza-Család"
A Független Kisgazda-, Földmunkás- és Polgári Párt Országos Elnöksége nevében:
Dr. Torgyán József országos elnök
