A Magyar Demokrata Fórum 2006. évi választási programja elé
A Magyar Demokrata Fórum szerződést ajánl a nemzetnek.
Szerződést az igazmondásra, a valósághű tájékoztatásra, a reális számbavételre.
A kialakult helyzet alapos okot ad az aggodalomra.
Az a mesterségesen terjedő és terjesztett közhangulat, ami az egy-egy pártiság felé tereli a magyar választókat, súlyos veszélyeket rejt magában.
Mint történelmünk során annyiszor, a hatáskeltő ígéretek, az érzelmek által táplált illúziók, az alaptalan remények az irrealitások és kudarcok világába vezethetnek.
Együtt jár ezzel az a széles körben tapasztalható szorongás, amely bizonytalanná teszi az embereket.
Az MDF nem engedheti meg, hogy e baljós tünetek láttán néma maradjon.
Kimondja, hogy az egypárti kormányzás, illetve ellenzékiség a nemzet egyetemes érdekeivel ellentétes, alig elviselhető politikai harcok vagy elvtelen kiegyezések világát teremthetik meg.
A demokrácia a kiegyezések politikája
és ellentétes a felfűtött érzelmekből táplálkozó kiegyensúlyozatlansággal.
Az előremutató magyar politikai tradíciók is a realitások felismerésére és az elérhető célok, megvalósítható feladatok kitűzésére intenek.
1. A magyar költségvetés évek óta a túlköltekezés állapotában van és helyzete egyre romló.
A kiadások és bevételek viszonylagos összhangja megbomlott.
A nemzetközi fizetések mérlege ezzel párhuzamosan kedvezőtlen.
E páros vagy iker deficit olyan kockázatot jelent, amelyre alig találunk példát Európa más országaiban.
Ebben a helyzetben a nagyobb pártok kiadásokat növelő és bevételeket csökkentő ígéretei alkalmasak arra, hogy megrendítsék a nemzetközi szervezetek és pénzpiac máris csökkenő bizalmát.
Ráutaltságunk ismeretében a felelőtlenség nemzeti sorskérdéssé válhat.
Az MDF programjában költségvetést érintő, illetve kiadási többlettel nem járó szabályozási feladatokat határoz meg.
Az előbbieket a kormányzati ciklus második felében – a gazdaság általános helyzetétől függően – tartja megvalósíthatónak.
(Kivételt képez a családtámogatásnak is minősülő egyenes ágú öröklés illetékének megszüntetése, esetleg az oldalági örökség illetékének kiegyensúlyozó, némi növelésével.)
Az unió által előírt és 2006. szeptember 1-re benyújtandó, un. konvergencia program – ami lényegében szanálási, azaz költségvetési hiányt csökkentő programot is jelent  - csak e felfogással lehet sikeres.
Az MDF olyan kormány törekvéseit tartja támogathatónak, amelyik ebben a szellemben teljesíti kötelezettségét.
2. Az állam és szervezetei nem működnek megfelelően
A pártok együttműködési hajlandóságának hiánya és felfogásbeli eltéréseik, 2010-ig új alkotmány létrehozását nem teszik lehetővé.
Ezért részleges módosítások, egyéb jogalkotások vagy irányelvek, és magatartási kódexek útján lehet csak a helyzeten változtatni.
Az országgyűlés létszámának időszerű felülvizsgálatát össze kell kapcsolni a választott testületek (önkormányzatok) létszámának 35-40 %-os csökkentésével.
A pártérdekek ellensúlyozására, többségében arra méltó testületek delegálásával létre kell hozni a második kamarát.
A képviselői összeférhetetlenségi szabályokat korlátozóbbá és egyértelművé kell változtatni.
Mind a kormány, mind az önkormányzatok feladat-kihelyezéseit (kft-k, közhasznú társaságok, stb.) szigorúbb feltételek teremtésével kell csökkenteni.
A politikai pártok túlzott befolyását a közigazgatás, bűnüldözés és egyéb relatív autonómiát igénylő szervezetek esetében korlátozni kell.
Az ügyek tárgyilagos intézéséhez fűződő érdekek, az állampolgári biztonságérzet miatt is beavatkozást igényelnek.
Azonos érdektől vezérelve, létre kell hozni különbíróságként a közigazgatási bíróságot.
A szervezeti reformokkal kapcsolatos kérdésekben a magyar tradíciók és közjogi hagyományok nem mellőzhetők.
A közigazgatás hierarchikus viszonyait, ellenőrzését és a köztisztviselők biztonságos státusát és felelősségét ugyancsak újra kell szabályozni.
Ezt követelik a korrupció visszaszorítására irányuló törekvések is.
3. Az uniós csatlakozással és a vámvizsgálat ezirányú megszüntetésével párhuzamosan erősíteni kell a fogyasztóvédelmet.
E feladatot egyértelműen állami feladatnak kell tekinteni.
A hatósági ellenőrzéseket gyakoribbá kell tenni,
és a szankciókat szigorítani kell.
Az ellenőrzések eszköztárát (laboratórium, kézi műszerek) szélesebb körben kell alkalmazni.
Elsősorban az import élelmiszerek esetében e tevékenység a lakosság egészségén túl,
hazai mezőgazdasági érdekeket is szolgáljon.
A hazai minőségvédelem érdekében az illetékes kamarák súlyának növelésével az el- és kitiltás módszerét is alkalmazni kell.
Ehhez kapcsolódhat a hazai vállalkozások előnyhöz juttatása az uniós szabályok és szokások betartása mellett is.
4. Külpolitikánkat a közép-európai helyzet iránt érzékenyebb és tájékozottabb Németország, ill. német-magyar kapcsolatok javítására kell irányítani.
Németország gazdasági helyzetének, továbbá Németország és az Amerikai Egyesült Államok kapcsolatának javulása egybeesik távlatos nemzeti érdekeinkkel.
Ugyanakkor erőteljesebben kell építenünk a balti államok, Lengyelország, Horvátország és Szlovénia kiemelt kapcsolatrendszereinek elősegítésére.
Változó történelmi világhelyzet ezt különösen indokolttá teheti.
A határokon túli magyarság érdekeit kellő határozottsággal és célszerű mértéktartással kell képviselnünk.
Támogatni kell egységes fellépéseiket
és távol kell tartani a megosztásra irányuló törekvéseket.
Az állampolgárság ügyében elszenvedett sérelmeket egyértelmű szándékaink kifejezésével csökkenteni kell.
Sokat javíthat helyzetünkön, ha politikusaink magatartása a nemzetközi színtereken érettebbé és egyetemes nemzeti érdekeinkhez méltóvá válik.
Budapest, 2006. február
FejezetekGazdaságpolitka9Foglalkozáspolitika17Igazságügy17Környezetgazdaság22Környezetvédlem23Egészségügy25Családpolitka26Szociálpolitika 28Kultúra30Belügy31Infrastruktúra 34Mezőgazdaság37Turizmus39Egyházpolitika40Külpolitika, határon túli magyarok 41Biztonságpolitika43Oktatás45Programpontok Gazdaságpolitika9Eurót 2010-ben!9Az MDF következetesen kiállt és kiáll a 2010-es bevezetési dátum mellett9Az euró bevezetéséhez nem az osztogató politikán keresztül vezet az út 9Lemaradunk, ha késlekedünk9Az uniós források gyors és hatékony kihasználása9Azonnali intézkedéseket a kis- és középvállalkozások érdekében10Hatékony fogyasztóvédelmet! 10Előnyt a hazai beszállítóknak! 10Kisebb adminisztrációs terheket!10Állami garancialapot! 10Igazságos ÁFA-befizetési rendszert! 10Adópolitikai reform11Egykulcsos személyi jövedelemadót!11Csökkentsük az előmunka terheit!11Vessünk véget a „többit zsebbe” gyakorlatnak! 11Megtakarítást gátló adók eltörlése 12Árfolyam-nyereségadó eltörlését!12Nem vezetjük be a kamatadót!12Az iparűzési adó mérséklését! 12Kiszámítható, stabil adópolitikát! 12Piacbarát szabályozást és törvényeket! 12A tőkepiaci szabályozás korszerűsítését 12A csőd és felszámolási törvényt gyökeresen megváltoztatását! 13Gazdasági kamarák megerősítése14Erős gazdasági önkormányzatot! 14Kötelező kamarai tagságot!14Az érintettek bevonása a döntés-előkészítésbe14Civil szervezetek bevonása a döntéshozatalba 14Az állam teljesítse kötelezettségeit15A Kutatás + Fejlesztés fellendítéséért 15Stratégiai jelentőséget a Kutatás + Fejlesztésnek!15„Teret a tehetségnek” program 15Partnerség a szakmai szervezetekkel 16Foglalkozáspolitika 17Új foglalkoztatási törvényt! 17A szakképzés komplex megújítását!17Összehangolt programokat! 17Igazságügy 17A közélet tisztasága17Tiszta Kezek Hivatalának létrehozása 17Átlátható párt- és kampányfinanszírozás18Központi Közbeszerzési és Beruházási Hivatal létrehozása18Lobbizás – lobbitevékenység18Körbetartozások felszámolása 18Közbiztonság18Konzervatív fordulat a büntetőpolitikában 18Új Büntető Kódexet!18Államszervezet 19Csökkentjük a választott testületek létszámát19Önálló közigazgatási bíróságot!19Tisztán listás választási rendszert 19A polgármestert a testület válassza meg 20A megyerendszer védelmében 20Létre kell hozni a Fővárosi Közmunkák Tanácsát20Kormányzati struktúra 20A dekoncentrált szervezetek egy részét a megyei igazgatáshoz kell helyezni 21Erősíteni kell a jegyzői függetlenséget 21Meg kell oldani az ügyészség kormányzati felügyeletét 21Környezetgazdaság 22Élhető, normális országot akarunk! 22Szemléletváltozást a kormányzásban! 22Több támogatást a természet védelmére!22Környezettudatos felelősséget! 22Együttműködés a civil szférával:22Környezetvédelem23Természeti környezetünk védelme23Küzdjünk a klímaváltozás ellen!23Nemzetközi zöld intézményt Magyarországra! 23Tiszta Magyarországot! 23Környezetbiztonságot a Kárpát-medencében!23Várospolitika23Egészségesebb lakókörnyezetet!23Zöldebb városokat! 23Vidékfejlesztés24Átgondolt és valós vidékfejlesztést! 24Védjük termőföldjeinket!24Természetvédelmünk a jövőnk!24Bio-Kert Magyarországot!24Támogatást a biotermékeknek!24Elsőbbséget a nemzeti különlegességeknek! 24Génkezelt termékektől mentes Magyarországot!24Közös kincsünk a víz!24Állatok védelme!25Egészségügy 25Magyarország legyen az egészség szigete Európában! 25Használjuk ki és gyarapítsuk meglévő értékeinket!25Tiszta viszonyokat az egészségbiztosításban! Vizitdíjat paraszolvencia helyett! 25Az általános egészségbiztosítás korszerűsítését! 25Adjunk teret a magánkezdeményezések!26Legyen divat az egészség is!26Családpolitika26Konszenzust a népesedéspolitikában 26Bővülő családtámogatási rendszert! 26A gyermekvállalás támogatása! 27Az anyai szerep megbecsülése! 27Otthon-teremtési támogatás!27Szociálpolitika 28Szociálpolitikánk alapelvei 28A leginkább rászorulók támogatása28A gyermekszegénység megszűntetéséért!28Tiszteletet a szépkorúaknak!28Egyszeri tizenötezer forintos nyugdíjemelés 28A 45 évén felüliek esélyeinek javításáért! 29Tandem a Normális Magyarországért29Kultúra30Maradványképzés helyett a maradandó alkotások védelmét!30Biztos alapot jelentő költségvetési- pénzügyi- adóügyi környezet! 30Kulturális sokszínűség és párbeszéd! 30Szabadságot és függetlenséget magyar kultúrában! 30Nemzeti kulturális örökségünk védelmét! Stratégiai jelentőséget a kultúrának!30Szabad tájékozódást és szabad tájékoztatást! 30A média méltóságáért 31Belügy31Erős, hatékony államot! 31Cselekvőképes, polgárbarát rendőrséget31Európai felfogású, szervezettségű határőrizetet31Megbízható, jól felszerelt katasztrófavédelemet32Átlátható választási igazgatást 32Korszerű országos alap-nyilvántartásokat 32Határozott, de humánus idegenrendészeti és menekültügyi tevékenység 32Könnyebb mozgást a határon túli magyarok számára32Társadalmi rendeltetést betöltő sportirányítást!32Infrastruktúra 34Energetika34Az állami feladat az ellátás biztonságának fenntartása34„Normális” gáz- és villanyáram árakat34Támogatott megújuló energia termelést34Nagyszabású Energiatakarékossági programot34Közlekedés 34Több támogatást a vasúti és a vízi közlekedésnek! 34Személyszállítási törvényt kell alkotni 34Vissza kell állítani az „ÚTALAPOT”35Bepótoljuk a közútjaink karbantartásában keletkezett lemaradást 35Korszerű vasúti szolgáltatást! 35Vízügy35Viziközmű szolgáltatási törvényt35Magyar Viziközmű Hivatal35Az Országos Vízügyi Főigazgatóság visszaállítása35Nemzeti Vízgazdálkodási Stratégia 35Vásárhelyi terv és a gátak megerősítése 36Árvízcsúcs-csökkentő tározók 36 Informatika36Kiskorúak védelme az Interneten fellelhető káros tartalmaktól 36A Kompetencia adatbázisokhoz való általános hozzáférés 36Meg kell kezdeni az új infokommunikációs világrend hazai normarendszerének kidolgozását36A korszerű konzervativizmust hirdető Magyar Demokrata Fórum informatikai célkitűzései: 36Mezőgazdaság37Megkülönböztetett támogatásban a főfoglalkozású egyéni gazdáknak!37„Agrárbékét” hirdetünk! 37Esélyt adunk a kedvezőtlen termőhelyi adottságú térségek agrártermelőinek!37 Megerősítjük és bővítjük a falugazdász hálózatot!37Az öntözővíz-hálózat bővítése és a vízhasználati díjak csökkentése38Kedvezményes nyugdíj a mezőgazdaságban dolgozóknak 38Biodízel és bioenergia program 38Turizmus39Kiszámítható alapokat nyújtó turizmus törvényt!39Egészséges nemzettudat- vonzó országkép 39Meglévő értékeink megbecsülése 39Egyházpolitika40Antall József politikai örökségének életben tartása40Az egyházak tevékenységének igazságos finanszírozását!40Valódi vallásszabadságot!40Korszerű kereszténydemokrata politikát! 40Külpolitika, határon túli magyarok 41Külkapcsolataink erősítését világszerte!41Biztonságosabb világért!41Autonómiatörekvések támogatását, külhoni állampolgárságot a határon túli magyaroknak! 41A szülőföldön való maradás támogatásért 42Működőképes MÁÉRT, Határon Túli Magyarok Bizottsága42Biztonságpolitika43A biztonságos Magyarországért! 43Az új veszélyforrásoknak megfelelő intézkedéseket!43A GDP-hez mért állami finanszírozás biztosítását!43Erős, hatékony hadsereget! 43Kiszámítható életpályát! 44Szükség esetén bevethető, önkéntes alakulatokat!44Oktatás45Kiszámítható közoktatást45Megőrizni a művészeti oktatásunk értékeit45Adjuk vissza a szakképzés becsületét45A hallgatói ellátórendszer radikális átalakítását! 46A Kutatás –Fejlesztésért az oktatásban46
Gazdaságpolitika
Eurót 2010-ben!
Az MDF következetesen kiállt és kiáll a 2010-es bevezetési dátum mellett
Az euró mielőbbi bevezetése elengedhetetlen Magyarország számára.
Az EU által előírt kritériumok teljesítése határozott, céltudatos gazdaságpolitikai programmal valósítható meg.
A siker a politikai szándékban rejlik.
Az euró bevezetéséhez nem az osztogató politikán keresztül vezet az út
Azok a politikai erők, amelyek a 2010-es dátum tarthatatlanságát sugallják, a rövid távú, önös politikai céljaikat takargatják, és nem az ország jövőjét tartják szem előtt.
Felelős politikus tudja, hogy az előirányzott feltételek, az államháztartási hiány csökkentése mindenképpen szükséges lépés hazánk felzárkóztatásához.
Költekező politika helyett a gazdaságpolitikának szembe kell néznie azokkal a kihívásokkal, amelyek döntő jelentőségűek Magyarország számára.
Az euró bevezetésének elodázásával Magyarország több százmilliárd forinttól esik el.
Lemaradunk, ha késlekedünk
A felkészülés felelős, jól megtervezett intézkedéssorozatot igényel.
Felül kell vizsgálni a konvergencia-programot, széleskörű hatástanulmányokat kell készíteni, amelyek kiterjednek az euró bevezetésének várható kísérőjelenségeire, a vállalkozói szférára gyakorolt hatására, a belépéskori árfolyam megállapítására a különböző, előre látható tőkemozgások figyelembe vételével.
Ha ezek a lépések nem történnek meg időben és kellő hatékonysággal, az mindannyiunk életére nézvést komoly következményekkel jár.
Az uniós források gyors és hatékony kihasználása
A Magyar Demokrata Fórum azon az állásponton van, hogy a Második Nemzeti Fejlesztési Tervet (NFT2) a reálszféra, a gazdasági érdekképviseletek, illetve a gazdasági kamarák bevonásával kell előkészíteni, kidolgozni és végrehajtani.
Szakmai egyeztető fórumok felállítását kezdeményezzük, mely a szükséges intézményi és szakmai hátteret biztosítaná a NFT2 kidolgozásához.
Az Európai Unió tavaly decemberben elfogadta 2007–2013-ra szóló költségvetését, mely a tagállamok, így hazánk életét, a magyar gazdaság fejlődését is közép- és hosszú távon nagymértékben befolyásolja.
Nem mindegy, hogy az EU-s pénzek felhasználása milyen módon és mikor történik.
Azonnali intézkedéseket a kis- és középvállalkozások érdekében
A Magyar Demokrata Fórum gazdasági programja kiemelten kezeli a hazai kis- és középvállalkozások versenyhelyzetének mielőbbi javítását.
Az MDF erősítené a hazai piac védelmét, támogatná a magyar vállalkozók piacra jutását.
Jelenlegi helyzetének felmérésével, a reális és jogos igények figyelembe vételével öt gyors intézkedést látunk elengedhetetlennek.
Ezen intézkedések elhanyagolható költségvetési kihatással bírnak.
Hatékony fogyasztóvédelmet!
A hazai piac védelmében a Magyar Demokrata Fórum erősítené a Fogyasztóvédelmi Főfelügyelőség hatáskörét
és növelné civil fogyasztóvédelmi szervezetek költségvetési támogatását tekintettel arra, hogy a piacvédelem igen hatékony formája a fogyasztóvédelem.
Előnyt a hazai beszállítóknak!
A hazai beszállítók érdekében állami megrendelések esetén az MDF protekcionalista szerződéseket szorgalmaz.
Ezen szerződések a hazai piacon tevékenykedő külföldi érdekeltségű cégeket (multinacionális vállalatokat) a magyar beszállítók meghatározott arányú igénybevételére köteleznék
Kisebb adminisztrációs terheket!
A Számvitelről szóló 2000. évi C. törvény módosításáról szóló és az Adózás rendjéről szóló 2003. évi XCII. törvény módosításáról szóló törvény azonnali módosításával csökkentené a vállalkozások adminisztrációs terheit
Állami garancialapot!
A jelenlegi kamattámogatási rendszer helyett – amely legfeljebb a vállalkozók 2-4 %-át érinti, – állami garanciaalap létrehozásával támogatná a kis- és középvállalkozások hitelhez jutását.
Igazságos ÁFA-befizetési rendszert!
Támogatjuk, hogy az Áfa befizetése csak a számla kiegyenlítése után váljék kötelezővé,
az Áfa visszaigénylése pedig csak a számla kiegyenlítése után váljék lehetővé.
Adópolitikai reform
Egykulcsos személyi jövedelemadót!
Az egykulcsos 18 százalékos szja a Magyar Demokrata Fórum programjának központi eleme.
Az MDF az egyszerűbb és igazságosabb egykulcsos adórendszert kívánja bevezetni.
A többkulcsos adórendszert elvetjük, mert bizonyítottan munkavisszatartó hatása van.
Az állam feladata az, hogy a saját eszközeivel támogassa az öngondoskodást, a személyes felelősségvállalást, a családok megtakarításait.
Ennek első számú eszköze az egykulcsos, 18 százalékos személyi jövedelem adó.
Az egykulcsos személyi jövedelemadó rendszerében a teljesítmény elismerésének elve érvényesül.
Úgy véljük, aki többet teljesít, az keressen is többet.
Szemben a jelenlegi rendszerrel az egykulcsos gyakorlat minden egyes többletteljesítményt, túlmunkát azonnal jutalmaz.
Az egykulcsos adórendszer kifehéríti a gazdaságot mert csökkenti az adócsalás kényszerét.
Erősíti a középosztályt.
Csökkentsük az előmunka terheit!
A Magyar Demokrata Fórum célul tűzte ki, hogy tíz éven belül az állam 35 százalékra mérsékelje központosító és újraelosztó kapacitását.
Jelenleg a magyar állam a jövedelmek 42 százalékát vonja el és osztja el újra.
Az élőmunka terheinek mérséklése halaszthatatlan feladat.
A munkaköltségek csökkentése különösen fontos a vállalkozói szférában, megerősítené, anyagilag stabilabbá tenné ezt a szektort, bővítené és fenntartaná a foglalkoztatást.
Az élőmunka terheinek csökkentése mindenki számára érdek.
Munkavállalónak, munkáltatónak, közép- és hosszú távon az államnak.
A Magyar Demokrata Fórum támogatja az egyéni vállalkozók kezdeményező készségét.
Úgy véljük, jutalmazni kell, hogy az egyéni vállalkozók önmagukat „foglalkoztatva” hozzájárulnak a társadalmi jóléthez.
A kis- és közepes vállalkozások, akiknek domináns szerepük van a foglalkoztatás terén, szintén megérdemlik, hogy méltányos adóterhet viseljenek.
Vessünk véget a „többit zsebbe” gyakorlatnak!
Fel kell számolni azt a gyakorlatot, hogy a munkaadók alkalmazottaikat, az egyéni vállalkozók önmagukat minibálbérért foglalkoztassák, a munkabér fennmaradó része pedig „zsebbe” kerül.
Nem az emberek tisztességtelenek, hanem a rendszer rossz.
A méltatlanul magas adóterhek kényszerítik a polgárokat a „leleményességre”.
Az adók mérséklésére van szükség ahhoz, hogy az emberek tisztességes munkáért tisztességes bért kapjanak.
A mérsékléssel javul az adómorál és csökken a feketén foglalkoztatottak száma.
Emellett van egy másik jelentős előnye: a kedvezőbb adókörnyezet vonzza a működő tőkét.
A beáramló tőke növeli a foglalkoztatást, s ez új adózókat hozhat.
Tudjuk, mindez a rendszer teljes szerkezeti átalakítását igényli.
A nagy elosztó rendszerek reformja csak egy hosszú távú, közmegegyezésen alapuló, ciklusokon átívelő stratégia keretein belül valósítható meg.
Ennek a programnak a kidolgozásában és végrehajtásában az MDF a többi politikai erőnek partnerséget ajánl.
Megtakarítást gátló adók eltörlése
Árfolyam-nyereségadó eltörlését!
A megtakarítások ösztönzésére az állam törölje el az árfolyam-nyereségadót.
Az adópolitikával ösztönözni kell a megtakarításokat.
Az állam becsülje meg azokat, akik megtakarítanak, mert ők teszik a legtöbbet a társadalmi jólét növekedéséért.
Nem vezetjük be a kamatadót!
Az önmagáról gondoskodni akaró polgárok megtakarítási kedvét nagyban korlátozná a 2007-ben bevezetni tervezett kamatadó.
Azon vagyunk, hogy ez az adónem ne kerüljön bevezetésre.
Eltöröljük az örökösödési illetéket!
Évek óta dolgozunk azon, hogy az egyenes ági örökösöknek ne kelljen örökösödési illetéket fizetniük.
Ennek az adónemnek a bevétele nincs arányban a kellemetlenséggel és a behajtás költségeivel,
nem beszélve arról, hogy a már egyszer adóztatott jövedelmet adóztatjuk újra.
Az iparűzési adó mérséklését!
Az adócsökkentéssel egyidejűleg az iparűzési adó terheit mérsékelni kell.
A Magyar Demokrata Fórum vállalkozóbarát üzleti környezetet hirdet, mely segít a vállalkozásoknak a jobb versenyhelyzet megteremtésében.
Úgy véljük, A kis- és közepes vállalkozások az iparűzési adót ne a forgalom után, hanem az eredmény után fizessék.
Az adómérsékléssel egyidejűleg át kell szervezni az önkormányzatok finanszírozási rendszerét, az iparűzési adó csökkentése miatti bevételkiesésük pótlására más forrásokat kell mozgósítani.
A Magyar Demokrata Fórum részt vállal az önkormányzati reform kidolgozásában.
Kiszámítható, stabil adópolitikát!
A Magyar Demokrata Fórum egyik fő célkitűzése az adórendszer stabillá és kiszámíthatóvá tétele.
A gazdasági élet szereplőinek életét nemcsak az adónemek sokasága és mértéke nehezíti,
hanem az adópolitika instabilitása is.
Ma Magyarországon évente számos változás történik az adózás terén.
A gyakori módosítások költséges adminisztrációs és könyvelési terheket rónak az adózókra.
Meg kell kímélni az adózókat és az adóhatóságokat a fölösleges költségektől, a pluszmunkától, amit egy-egy új jogszabályi módosításra való átállás igényel.
Piacbarát szabályozást és törvényeket!
A tőkepiaci szabályozás korszerűsítését
A Magyar Demokrata Fórum alapvető gazdaságpolitikai feladatnak a Tőzsde jelentőségének növelését.
Jelenleg ugyanis a Tőzsde nem tölti be a piacgazdaságban elvárható szerepét, nem képvisel jelentős súlyt képvisel a magyar gazdaságban és nem működik, nem működhet a magyar gazdaság barométereként .
Ez vonatkozik akár a teljes kapitalizációra, akár a forgalomra, akár a bevezetett termékek – elsősorban részvények -számára.
A Budapesti Értéktőzsde az úgynevezett illikvid, de legalábbis igen kicsi likvidítású tőkepiacok közé tartozik.
Ezeknek a piacoknak ismert jellegzetessége a viszonylag nagy árfolyamvolatilitás, azaz nemzetközi mércével mérve viszonylag kis tőkemozgások is jelentős árfolyam elmozdulásokat tudnak okozni.
A Tőzsde jelentőségének növeléséra az MDF két kiemelt fontosságú javaslatot fogalmaz meg:  Az MDF kezdeményezi a kockázati tőketársaságokról és tőkealapokról szóló 1998. évi XXXIV törvény piacképes módosítását.
Az állami tulajdonban lévő Magyar Fejlesztési Bank konglomerátumában alakult ilyen típusú szervezeteken kívül a versenyszférából jószerével nem alapítottak a törvény hatálya alá tartozó szervezeteket az eltelt 8 évben.
Ezek gazdasági súlya még a Tőzsde már taglalt csekély súlyát is nagyságrendekkel alulmúlja.
A piac potenciális szereplői számára használhatatlannak bizonyult ez a jogszabály, mint termék.
Az angolszász és a skandináv országokban, - ahol fejlett tőkepiacok működnek -, a kockázati tőketársaságok (vagy esetenként alapok) képezik az előszobáját a tőzsdére kerülésnek.
A cég-evolúció szokványos útja ezekben a kipróbált piacgazdaságokban: cégalapítás, kockázati tőke bevonás, bevezetés a tőzsdére.
Ez az út a magyar gazdaság élénkítéséhez is hozzájárulhatna.
A tőzsdére jutás szabályait egyéb – így adózási – eszközökkel is segíteni kell.
Téves az a részlegesen elterjedt közfelfogás, hogy a tőzsde csupán valamiféle úri mulatság.
A tőzsdén lévő úgynevezett nagybefektetők zöme ugyanis valamilyen intézményi befektető, túlnyomórészt befektetési alapok, nyugdíjalapok, stb, akik mögött nagy létszámú, de egyedenként kis összegű magánszemélyek tőkemegtakarításai állnak.
Erre a tőkére pedig a gazdaságnak szüksége van.
A csőd és felszámolási törvényt gyökeresen megváltoztatását!
A piacgazdaság biztonságos működéséért, és korrupció-visszaszorításának érdekében az MDF kezdeményezi a csőd és felszámolási törvény módosítását.
Jelenleg mintegy 20.000 felszámolás van folyamatban, ebből közel 8.000 az elmúlt évben indult.
A felszámolás alá vont vagyon (hitelezői követelés) mintegy 400 mrd Ft.
Csak az ún. „befektetési szövetkezetek” felszámolása mintegy 20-25 ezer családot érint, közel 80 mrd Ft összköveteléssel.
A jelenleg hatályos, a felszámolásról és a csődeljárásról szóló jogszabály a hitelezők érdekeit számos értelemben - köztük akár alkotmányosan is - sérti
és a felszámolókat igen kényelmes helyzetbe hozza, amennyiben verseny-, és lényegében érdemi ellenőrzésmentes környezetet biztosít számukra, miközben a gazdaság más szereplői, - a döntő többség - kemény versenyfeltételekkel kénytelenek szembesülni.
Ezt a kiváltságos helyzetet semmi sem indokolja.
Ezért hitelező és befektető- védelmi szempontból a törvény alapvető, stratégiai módosításokra szorul:
Szabályozni kell a felszámoló kiválasztását és hitelezők általi visszahívhatóságát.
Formális beleszólás helyett, szükséges az érdemi hitelezői ellenőrzés biztosítása.
Nélkülözhetetlen a hitelezői választmányok jogosítványainak alapos, érdemi kibővítése.
Biztosítani kell a felszámoló érdemi szankcionálhatóságát.
Meg kell alkotni a konszernek, cégcsoportok felszámolásának különös szabályait,
és biztosítani kell a nyilvánosan kibocsátott kötvények kötvényeseinek a banki hitelezéssel azonos szintű védelmét.
Összhangba kell hozni a befektetési alapokról szóló törvényt és a csődtörvényt.
Gazdasági kamarák megerősítése
Erős gazdasági önkormányzatot!
A Magyar Demokrata Fórum álláspontja az, hogy meg kell erősíteni a kamarák szerepét!
Biztosítanunk kell szakmai érdekeik és hitelük védelmét, vissza kell adni a szakmák becsületét, s ezáltal a tisztességes szakmai munka jó társadalmi megítélését.
Pontosan meg kell határozni a hozzájuk delegált feladatok körét, és a költségvetésből biztosítani kell a kamarai közfeladatok ellátásához szükséges forrásokat.
A gazdasági kamarák hatékonyabb szerepvállalásához ki kell bővíteni azok hatáskörét.
A cél az, hogy a gazdaság szereplői egyre több önkormányzati feladatot és terhet vegyenek át az államtól.
A gazdasági kamarák hatáskörének bővítését kiterjesztjük az EU - források lehívására, valamint felhasználásának koordinálására létrehozott szakmai bizottságokban való aktív részvételre.
Kötelező kamarai tagságot!
A Magyar Demokrata Fórum fontos programpontja a kötelező kamarai tagság visszaállítása.
A kamaráknak aktívan részt kell venniük a szakképzésben, a munkahelyteremtő programok kidolgozásában, az infrastrukturális fejlesztésekben; tevékenységük kiterjesztendő különböző szakmai jogosítványok, gazdasági igazolványok kiadására.
Az MDF aktív partnernek tekinti a gazdasági kamarákat az érintettség, érdekeltség és a hozzáértés okán a munkaerő-piac igényeihez igazodó oktatási-képzési rendszer fejlesztésében és felügyeletében.
Az érintettek bevonása a döntés-előkészítésbe
Civil szervezetek bevonása a döntéshozatalba
Egyik legfontosabb feladatunknak az autonóm civil társadalom megerősítését tartjuk.
Szorosan együtt kívánunk működni a hazai és a nemzetközi civil szervezetekkel, ennek érdekében kölcsönös előnyökön nyugvó együttműködést ajánlunk minden szervezetnek, melyek ebben partnerséget vállalnak.
Olyan partnerséget, ahol nem a civil szervezetek viszik az MDF zászlaját, hanem az MDF viszi a civilekét.
Közvetlenül és a lehető legszélesebb módon be kívánjuk vonni őket a döntések előkészítésébe és a döntéshozatal folyamatába, a demokratikus intézményrendszer fejlesztésébe.
Ennek érdekében módosítani kívánjuk a lobbi-, a jogalkotási-, valamint a választási törvényt.
Elengedhetetlen, hogy a civil szervezetek számára biztosított legyen az átlátható, pártpolitikától mentes költségvetési források biztosítása,
valamint a civil szervezetek társadalmi szerepvállalásának segítése.
A támogatási preferencia kialakításánál fontos szempontnak tartjuk a kistelepüléseken, hátrányos helyzetű régiókban működő társadalmi szervezetek megerősödésének, újak alakulásának ösztönzését.
A gazdasági életet érintő jogi szabályozás, illetve annak változtatása nem történhet az érintettek bevonása nélkül.
A jó gazdaságpolitika egyformán érdeke a mindenkori kormányzatnak, az üzleti világnak, a gazdasági önkormányzatoknak és a civileknek, ezért elengedhetetlen az együttműködés.
Az üzleti szféra megkérdezése nélkül, a vállalkozók igényeinek és szakmai rálátásának figyelmen kívül hagyásával, „felülről jövő” rendeletekkel nem lehet együttműködni.
Az állam teljesítse kötelezettségeit
Szorgalmazzuk egy olyan korrekt, szigorú szabályrendszer kidolgozását, amely az állami mulasztással arányos mértékű szankciók terhe mellett kötelezné az illetékes szerveket, hogy a vállalkozásokkal, gazdasági kamarákkal, önkormányzatokkal és magánszemélyekkel szembeni mindenfajta kötelezettségeiknek az előírt határidők feltétlen betartásával eleget tegyenek.
Mint ahogy jogos elvárás az állam részéről az állampolgárok és vállalkozások különböző befizetési kötelezettségeinek maradéktalan és határidőben történő teljesítése, ugyanúgy a vállalkozások is joggal élnek azon igényükkel, hogy az állam időben teljesítse velük szembeni kötelezettségeit.
A Kutatás + Fejlesztés fellendítéséért
Stratégiai jelentőséget a Kutatás + Fejlesztésnek!
A Magyar Demokrata Fórum a fejlett és sikeres országok követendő példái alapján arra tesz javaslatot, miként lehet európai szinten is versenyképes környezet teremteni a magyar kutatásfejlesztés számára.
A kutatás-fejlesztés támogatása közép, és hosszú távon üzlet, és nem veszteséget termelő tevékenység.
Emiatt ez az ágazat csak az induló években szorul támogatásra.
A külföldi példák is azt igazolják, hogy a kutatás-fejlesztésbe invesztált tőke komoly hasznot hoz.
Ehhez azonban hozzá kell kezdeni a kutatás-fejlesztés eddigi támogatási rendszerének reformjához, egy „kétpilléres” rendszer kialakításához.
Magyarországon alapvetően nagyon kevés a kutatás-fejlesztésre fordított tőke.
Sokszor ebből a kevés pénzből is intézményeket és nem témákat támogatnak.
Az elbírálás sokszor tekintély-elven működik, a kifizetéseknél a megtérülés gyakorlatilag nem játszik szerepet.
A világ fejlett országai a GDP közel 3 %-át fordítják kutatás-fejlesztésre, amiből a nagyobbik rész (2%) befektetői forrás.
Hazánkban ez utóbbi szinte teljesen hiányzik, így az állami forrás további bővítése mellett el kell érni, hogy az innováció támogatásának üzleti oldala is megerősödjön.
Az állami finanszírozás átalakítása mellett egy teljesen új, piaci alapokon működő rendszerre van szükség.
„Teret a tehetségnek” program
A Magyar Demokrata Fórum a kutatás-fejlesztésben egy második pillér kialakítására tesz javaslatot.
Az államnak érdekelté kell tenni az üzleti szféra szereplőit abban, hogy kutatás-fejlesztési tervek finanszírozásának céljából alapokat és egyéb befektetési formákat hozzanak létre.
Ezekbe az alapokba a befektetők üzleti alapon válogatnák össze a szabadalommal védett témákat, ötleteket.
Az MDF szerint az állam feladata olyan környezetet teremteni, amely érdekeltté teszi a piac szereplőit abban, hogy a már létező állami alap mellett az innovációt, a kutatás-fejlesztést üzleti alapon támogató kockázati tőkelapok jöjjenek létre.
A „Teret a tehetségnek” program 9 lépése:
Befektetés-ösztönző eszközökkel lehetővé kell tenni, hogy a cégek az innovációs járulékuk vagy forrásaik (üzleti nyereségük) egy meghatározott részét a létrejövő kutatás-fejlesztési alapok által kibocsátott befektetési jegyre, vagy részvényre fordítsák.
Az így létrejövő alapok biztosíthatnák a projekt fejlesztési és megvalósítási fázisához szükséges legalább 20%-os alaptőkét hitel formájában vagy részesedés megszerzésével
A kormánynak garantálnia kell, hogy kutatás-fejlesztési alapokba helyezett befektetésekből származó nyereség mindig az Unió legalacsonyabb társasági adókulcsával adózna.
A több kutatás-fejlesztési alapba is befektetők számára a kormánynak lehetővé kell tennie, hogy az egyik helyen elért nyereségéből levonható legyen a másik helyen keletkezett esetleges veszteség.
Biztosítani kell, hogy a szabadalommal érintett projekt legalább 30%-a minden esetben a feltaláló érdekeltségében maradjon.
A kormánynak azonban lehetővé kell tennie, hogy abban az esetben, ha az alap értékesít egy szabadalmat, a feltalálónak legyen lehetősége jogdíjából vagy államilag támogatott hitel felvételével arra, hogy a szabadalmat részben vagy teljes egészében visszavásárolja.
A kormánynak támogatnia kell a kutatás-fejlesztési alapok tőzsdei bevezetését, mert így valós versenyhelyzet teremtődik, azaz azonnal világossá válik, hogyan alakul egyes befektetésék értéke.
A kormánynak lehetővé kell tennie, hogy rövid távon képzések, tanfolyamok, ill. gyakorlati programok beindításával elindulhasson megfelelő szakemberek, szabadalmi menedzserek képzése.
Közép-hosszú távon pedig támogatnia kell megfelelő alap-végzettség megszerzésének lehetőségét a szabadalmak, találmányok menedzseléséhez, egyetemi szintű „szabadalom-menedzser” képzés beindításával.
A kormánynak támogatnia kell egy olyan, széleskörű hozzáférést biztosító központi adatbázis létrehozását, mely tartalmazza minden magyar szabadalomról a megvalósításra vonatkozó adatokat,
továbbá megfelelő nyilvánosságot kell biztosítania a programnak, hogy a piaci szereplők, lehetséges együttműködők, befektetők figyelmét felkeltse.
A program hosszú távú sikeréhez a parlamenti pártok mindegyikének részéről szükséges volna egy kötelezettség vállalás, hogy ebben a témában minimum 10 évig nem fog szigorításokat kezdeményezni.
Partnerség a szakmai szervezetekkel
A pénzügyi feltételek biztosítása mellett fontos, hogy a szakmai szervezetek, piaci szereplők, szakemberek vegyenek részt a megvalósításban.
Hazánkban számos szakmai szervezet van, amely a megvalósulás egy – alaptevékenységébe vágó – részéhez hozzá tudna járulni.
Szükség van egy olyan rendszer kiépítésére, amely biztosítja a megfelelő információáramlást, szabályozza az együttműködést ezen szervezetek közt.
Szükséges továbbá Innovációs Központok létrehozása, ill. a meglévők fejlesztése, intenzívebb támogatása.
Foglalkozáspolitika
Új foglalkoztatási törvényt!
A munkaerőpiac hatékony működése szükségessé teszi a foglalkoztatási törvény generális megváltoztatását, egy új törvény megalkotását.
A globális, európai, hazai és regionális kihívásokra választ adó, határozott, konzervatív foglalkozáspolitikai szemlélet meghonosítására törekszünk.
A szakképzés komplex megújítását!
A nemzetgazdaság munkaerő igényeinek kielégítése szükségessé teszi a szakképzés komplex megújítását, korábbi rangjának visszaállítását,
az egész életen át tartó tanulás általánossá tételét.
A korszerű konzervativizmus oktatási programja, meglévő értékeink megőrzésével kívánja a magyar képzés rendszert a XXI. század kihívásainak megfelelően fejleszteni.
Összehangolt programokat!
A Magyar Demokrata Fórum programjának más pontokban megfogalmazott elemi közül kifejezetten foglalkoztatáspolitikai célokat szolgál: a munkába állás lehetőségeinek növelése érdekében az egykulcsos adó bevezetése,
a járulékok mérséklése,
a foglalkoztatási szabályok rugalmasabbá tétele,
a munkaerőpiacon a képzettségnek megfelelő esélyegyenlőség biztosítása nemre, korra való tekintet nélkül;
a különböző munkaerőpiaci technikák (részmunkaidős foglalkoztatás, távmunka, közmunka programok kiszélesítése, szakmák és régiók differenciált kezelése) meghonosításának elősegítése.
Igazságügy
A közélet tisztasága
Tiszta Kezek Hivatalának létrehozása
A mindenkori kormányzattól és a politikától is teljesen függetlenül működő testületre van szükség.
A Testület feladata lenne, hogy figyelje, érzékelje és jelezze azokat a közélet tisztaságával összefüggő problémákat, melyek a jogállam működése, a közvagyonnal történő gazdálkodás körében felmerülnek;
elősegítse a közélet szereplőivel szembeni elvárások kidolgozását
és nyilvános ajánlást fogalmazzon meg a jogrendszer egyes elemei, illetve a kormányzat konkrét döntésekben megnyilvánuló intézkedései kapcsán.
Kapcsolódva magához a Testülethez szükséges egy független jogállású Hivatal felállítása is, amely hivatali tevékenységén túl (pl. a vagyonnyilatkozatok független, közhiteles és egységes kezelése), ellátná a Testület adminisztratív működtetését is.
Ezen túl a Hivatal feladata lenne: széles körű törvényességi ellenőrzési jogkör – az állami és önkormányzati intézmények vonatkozásában a korrupcióval összefüggő cselekmények megakadályozása érdekében: közbeszerzések, állami nagyberuházások, állami ügyletkötések, szerződések, koncessziók, pénzügyi támogatások odaítélése, engedélyezés, privatizáció területén.
Ennek során ellenőrzési jogkörében a (GVH-hoz hasonló jogkörrel) a Hivatal jogosult lenne: vizsgálatot elrendelni, iratokba betekinteni (átvenni, másolatot készíteni, kezelni), meghallgatást tartani, jelentést készíteni, szükség esetén a hivatalos szervek felé fegyelmi, szabálysértési vagy büntetőeljárást kezdeményezni.
Bírói engedéllyel: helyiséget, épületet átkutatni, az érintetteket felvilágosítás adására kötelezni, bizonyítékokat lefoglalni, zár alá venni, eljárási bírságot kiszabni.
Átlátható párt- és kampányfinanszírozás
A politikai szervezetek gazdálkodásának és pénzügyeinek átláthatósága fontos közérdek, a pártoknak szigorú törvényi kötelezettségeket kell vállalniuk.
Ma egy párt a választási kampány során arra és annyit költ, amennyit csak akar és amit abból bevall – érdemi kontroll nélkül.
A pártoknak ebben is önkorlátozást kell tanúsítaniuk.
Központi Közbeszerzési és Beruházási Hivatal létrehozása
Szükséges áttekinteni a hatályos versenyjogi és közbeszerzési szabályokat abból a szempontból, hogy a korrupciós kockázat minimalizálható legyen.
A jelenlegi rendszerben a politika uralja a közpénzek elköltését, holott ez alapvetően pénzügyi, gazdálkodási és szakmai kérdés.
Mivel a lebonyolítás egy helyen, egy szervezetnél folyna, így lényegesen kisebb a visszaélés veszélye.
Hasonló modell alapján működik ilyen hivatal számos országban, így az Egyesült Királyságban is.
Lobbizás – lobbitevékenység
A lobbitörvény fontos előrelépést jelent, azonban két alapvető ellenmondás feloldása várhatóan a következő ciklusra marad:
biztosítani kell a civil szféra ilyen irányú tevékenységének jogi garanciáit
és biztosítani kell, hogy a lobbitevékenység kizárólag a jogalkotási döntésekre vonatkozzon, eseti egyedi döntésekre nem.
Körbetartozások felszámolása
Az utóbbi években aggasztó méretűvé vált körbetartozások a gazdasági szférán belül elsősorban kisebb tőkeerővel rendelkező hazai kis- és középvállalkozásokat sújtják.
Emiatt szükséges a hatályos számviteli, pénzügyi és társasági jogi háttér felülvizsgálata, hogy a körbetartozást megelőzzük, megszüntessük.
Közbiztonság
Konzervatív fordulat a büntetőpolitikában
Valós társadalompolitikán alapuló valós büntetőpolitikára van szükség.
Olyan összetett szemléletmódra, amely tekintettel van arra, hogy az emberek biztonságérzete a jóléti politikák és büntetőpolitika szoros összhangján nyugszik.
Az emberek biztonságérzetét megelégedettségük, a munkanélküliség csökkenése, a munkahelyek biztonsága, a beruházások, illetve a munkaalkalmak növekedése, az infláció féken tartása, az egyéni gyarapodás reménye és lehetősége, a tisztességes és biztos megélhetés értékének megerősödése adja.
Ezt tudja a hatékony és erélyes büntetőpolitika a maga eszközeivel megtámasztani, megerősíteni.
A törvényesség és a morál erélyével, a visszatartó erő felmutatásával és a bűnözésben rejlő kockázat növelésével.
Az emberek jelenleg szinte mindegyik tényező tekintetében hiányt szenvednek, ezért biztonságérzetüket erősíteni kell egyrészt a jóléti intézkedéseken keresztül,
másrészt hatékony büntetőpolitikával, ahol a jogkövető ember biztonságban, a jogsértő bizonytalanságban érezheti magát.
Új Büntető Kódexet!
Az új Btk. előkészítése nem halogatható tovább.
A munkát radikálisan fel kell gyorsítani és 2007 közepéig a Kódexet el kell készíteni.
A Kódexben érvényre kívánjuk juttatni, hogy jogállamban a bűn elkövetése elsősorban egyéni felelősség, és csak másodsorban élethelyzet kérdése,
a polgárok biztonságérzete a bűnözők bizonytalanságban tartásán múlik, amihez szigorú és következetes állami intézkedésekre van szükség a bűnözők kockázatának növelésével.
Mindenki számára legyen az világos, hogy a kormány és a törvény az áldozatok, a tisztességes emberek pártján áll, és a bűnözők jogai csak ehhez képest és nem emellett és különösen nem ezzel versengve érvényesülhetnek.
Az új Btk.jelentheti majd a végleges választ olyan kérdésekre is, mint a kábítószerekkel kapcsolatos egyértelmű szabályozás (amit a jelenlegi Kormány az AB határozat ellenére is elmulasztott megalkotni),
a gyermekek, az időskorúak és a fogyatékkal élők fokozottabb büntetőjogi védelme.
Államszervezet
A Magyar Demokrata Fórum ismert álláspontja szerint alkotmányos viszonyaink módosításra szorulnak.
Bár középtávon sem lát – részleges változtatásokon kívül – átfogó reformra lehetőséget, mégis szükségesnek tartja álláspontját a magyar lakóssággal e program keretében is megismertetni.
E tárgykörben az állami és önkormányzati testületek és szervezetek helyzetét és működését, ill. ezekkel kapcsolatos nézeteit tartja indokoltnak közzétenni.
Csökkentjük a választott testületek létszámát
A választott testületek létszáma túlzott.
Ezért jelöli feladatnak az MDF e létszám 35-40 %-os csökkentését.
Ez érvényes mind az országgyűlési,
mind az önkormányzati testületekre.
Az országgyűlés hozzávetőlegesen 200 fő körüli létszáma mellett,
mintegy 60 fővel létre kell hozni az un. második kamarát.
Ez utóbbi arra méltó testületek és szervezetek delegálása útján alkalmas arra is, hogy a pártérdekek túlzott érvényesülését korlátozza és megfelel évszázadok közjogi hagyományainknak.
A választott testületek bizottságainak és tisztségviselőinek számát jelentősen csökkenteni kell.
A képviselői összeférhetetlenség szabályainak szigorításával és egyéb módon a többszörös jövedelemszerzést korlátok közé kell szorítani.
A települések autonómiáját fenn kell tartani, és kerülni kell a rossz emlékű összevonásokat.
Ugyanakkor ki kell terjeszteni a körjegyzőségek létrehozásának kötelező rendszerét és a kisebb települések önálló jegyzői hivatalainak megszüntetését.
Önálló közigazgatási bíróságot!
Budapesti székhellyel létre kell hozni – az egységes jogértelmezés és joggyakorlat érdekében is – az önálló közigazgatási bíróságot.
E bíróság összetételében fele arányban képzett bírák, ill. nagy gyakorlattal rendelkező közigazgatási szakemberek jelenjenek meg.
Az ügyek határidőn belüli elbírálását ugyancsak jogszabályban kell rögzíteni.
Mind az alkotmánybíróságtól, mint a rendes bíróságoktól úgy kell feladatokat átcsoportosítani, hogy a hatósági ügyek kétfokozatú közigazgatási eljárása után a közigazgatási bíróság döntéseivel szemben jogorvoslatnak már nincs helye.
Tisztán listás választási rendszert
A választási rendszerünk torzító hatásai ma már közismertek.
Súlyos gondot jelent, hogy a választásokon résztvevők rendszeresen több mint tíz százaléka nem jut képviselethez, sőt szavazataik áttételesen nem kívánt pártokat támogatnak.
(Miközben a jelenlegi un. vegyes rendszer is bizonyítottan „listás” jellegű és kétszeres preferenciát nyújt.)
Ezért át kell térni a tisztán listás választási rendszerre.
Mára a „kormányozhatóság” eredeti indokait az élet megcáfolta.
Mind az országgyűlési, mind az önkormányzati választásokra érvényes – egyfordulós, és lényegesen olcsóbb – listás megoldáson belül a megyei és fővárosi közgyűlésekben helyet kell biztosítani a települések, ill. kerületek delegáltjainak is.
A polgármestert a testület válassza meg
Figyelemmel az ismert működési zavarok gyakori személyi okaira, a polgármesterek választásánál vissza kell térni a testületi választás rendszerére.
A megyerendszer védelmében
Az MDF ismételten fellép a megyék (megyei jogú városok) jelenlegi státusának felszámolása és helyette a régiók rendszerének létrehozása ellen.
Magyarországon nincsenek hagyományai a tartományi kormányzásnak, ami egyrészt a települések szempontjából sajátos centralizációt jelentene,
másként az Európa Tanács ezirányú vizsgálódása is szükségtelennek minősíti.
A megyék jelenlegi keretei – a II.világháború utáni csatolásokon és összevonásokon túl – jórészt évszázados hagyományokon alapulnak.
A hosszú időn és több generáción keresztül kiépített kapcsolatrendszer, szokások és kötődések miatt akkor is káros lenne e kényszerített megoldás, ha észszerű érvek szólnának mellette.
De nem szólnak, mert a lakossággal kapcsolatos ügyintézések és hatósági feladatok bizonyos közelséget, és ezáltal a szubszidiaritás követelményének érvényesülését igénylik.
Mindennek nem mond ellent a nagyobb és jórészt uniós támogatással is megvalósuló fejlesztések, beruházások régiós rendszere.
E célra létrehozandó beruházási irodák döntésre jogosult testületi hátterét a megyék, megyei jogú városok közgyűlésének és a kormány delegáltjainak útján kell létrehozni.
Létre kell hozni a Fővárosi Közmunkák Tanácsát
Budapesten másfél évszázadra visszatekintő eredményessége miatt is újból meg kell teremteni a Fővárosi Közmunkák Tanácsának jól bevált szervezetét.
Ide kell sorolni a területrendezéssel, építéssel és közlekedéssel kapcsolatos feladatokat.
Annak kifejezéseként, hogy Budapest egyben az ország fővárosa is, élére azonos arányú tanácsot – 4-4 fővel – kell kinevezni a főváros és a kormány jelölése alapján.
A tanács elnökét a Magyar Tudományos Akadémia választhatná.
E szervezet önálló költségvetéssel, illetékes tárgykörben pedig másodfokú hatóságként működne.
Ilyen módon a fővárosban a jelenlegi közhatalmi és igazgatási szerepek megosztottságból eredő hátrányai lényegesen csökkenthetők lennének és a főváros, ill. agglomerációk kapcsolódó nagyobb áttekintést igénylő feladatai megfelelő szervezeti és döntési hátteret kapnának.
A magyar közigazgatás, melynek működési színvonalától függ az ország eredményessége és rendje, zavaros képet mutat.
A politika befolyása, a szakismeret lebecsülése és a személyi cserék nagy száma, párosulva az általános szervezeti és egyéb bizonytalansággal e működés hatékonyságát, nagymértékben csökkentik.
A köztisztviselőkre érvényes magatartási szabályok és normák mára jelentősen fellazultak.
Ezek a hátrányok mind a jogalkotás minőségében, mind a végrehajtási, hatósági és ügyintézési színvonalban a kormányzati munka nem kellő hatékonyságában is fellelhetők.
Kormányzati struktúra
A Magyar Demokrata Fórum szerint a kormányt – mint a közigazgatás legfőbb szervét – ügydöntő szerepébe vissza kell helyezni.
Érvényesíteni kell azt az elvet, hogy a miniszterek elsősorban kormánytagok és kevésbé a tárcaérdekek szószólói.
Figyelemmel mind az észszerűségre, mind az uniós kapcsolattartásra, a minisztériumok számát kb. 11-12 tárcában kell meghatározni, amelyekhez 2 fő tárca nélküli miniszter társulhat.
(Óvakodni kell – a közigazgatási háttér gyengesége miatt is – a túlzott elképzelésektől.)
A miniszterekkel szemben a szokásosnál magasabb szellemi és erkölcsi követelményeket kell támasztani.
Az MDF nem helyesli a miniszterelnöki hivatal indokoltnál több funkcióval történő ellátását.
Amit lehet, a tárcákhoz kell átcsoportosítani.
Nagyobb súlyt kell helyezni a miniszterelnöki hivatal közigazgatási államtitkárára és a hivatal vezetését személyére kell bízni.
Több, viszonylag önálló feladat – amelyek tárcákhoz nem tartozhatnak – felügyeletét tárca nélküli miniszter elláthatja.
Az MDF véleménye szerint az oktatás, kultúra, sport és ifjúsági feladatait, továbbá az egészségügyi és szociális ügyeket egy-egy minisztériumba kell összevonni.
Létre kell viszont hozni az infrastruktúra tárcát (közlekedési – hírközlés – energetika - vízügy).
Fontos szempontnak tekintendő a hagyományos minisztériumok – belügy, külügy, pénzügy, honvédelmi – érintetlenül hagyása.
Az államtitkárok és azonos jogállású vezetők létszámát – az egyéb vezető beosztásokkal párhuzamosan – jelentősen csökkenteni kell.
Ilyen beosztások nem szaporíthatók politikai érdekek miatt.
A minisztériumok politikai államtitkárainak fő feladata a parlamenthez kapcsolódjon, amit az elnevezésnek is tükröznie kell (parlamenti államtitkár).
Kabinetirodát csak a miniszterelnök mellett indokolt létesíteni.
A miniszterek személyéhez kötődő feladatokat titkárság útján kell megoldani.
A minisztériumokban a tanácsadói szervezeteket meg kell szüntetni.
A tanácsadás személyes szolgálat legyen és ez nem igényel szervezeti hátteret.
Ugyancsak jelentősen csökkenteni kell a tárcák által alapított önálló szervezetek számát (kht-k és egyéb szervezetek).
A minisztériumot mint közigazgatási szervezetet, megfelelő belső hierarchiával kell működtetni.
Mindenhol létre kell hozni a törvényelőkészítő főosztályokat és ilyen megrendelés külső szervezet számára nem adható.
Törvényi feltételt kell teremteni ahhoz, hogy a minisztérium közvetlenül vagy dekoncentrált szervezetek útján a törvények és rendeletek végrehajtását bármely közigazgatási szervezetnél ellenőrizhesse.
Ehhez szankciókat is kell kapcsolni.
Célszerű, hogy az esetleges helyi ellenőrzéseket a megyei közigazgatási hivatalok koordinálják.
A dekoncentrált szervezetek egy részét a megyei igazgatáshoz kell helyezni
A megyei közigazgatás mára kiüresedett.
Ami a rendszerváltoztatás során indokolt és célszerű volt, mára idejétmúltnak tekinthető.
Fennmaradásában ma is szerepet kaphat a szocialista múlt un. ágazati irányításhoz fűződő érdeke, a területi elvvel szemben.
Ezért felül kell vizsgálni, hogy a minisztériumokhoz közvetlenül kapcsolódó (dekoncentrált) szervezetek mely része, és milyen ütemezésben helyezhető át a megyei vagy megyei jogú városok igazgatási szervezeteinek illetékességi körébe, ideértve a hatósági döntések egy részét is.
Ezzel párhuzamosan és kötelező kamarai tagság esetén bővíteni lehet a kamarák szerepét mind a szakmai felügyelet, mint ehhez kapcsolódó ügydöntő szerepkörben.
Erősíteni kell a jegyzői függetlenséget
A községek és városok önkormányzati felügyelet és befolyás alatt álló jegyzői hivatalainak helyzetét felül kell vizsgálni.
Ez mindenek előtt a jegyzői státushoz kapcsolódik.
A törvényes működés szempontjából is döntő kérdés, hogy a jegyző kinevezéséhez, felmentéséhez és fegyelmi felelősségéhez a felsőbb közigazgatási szervezet előzetes hozzájárulása kelljen.
Ez mind a szakmai színvonal, mind a jogszerű eljárások miatt szükségszerű.
Meg kell oldani az ügyészség kormányzati felügyeletét
A Magyar Demokrata Fórumot és az ország lakósságát is joggal nyugtalanítja a bűnüldözés szervezeteinek működésével kapcsolatban kialakuló politikai harc.
E szervezetekkel szemben megrendült a társadalom bizalma.
Ezért fontos kérdés az ügyészség kormányzati felügyeletének megoldása.
Addig is az un. nyomozati jogosítványok esetében vissza kell állítani a korábbi egyensúlyt a rendészeti szervek és az ügyészség jogosítványai között.
Az államszervezet működési zavarai jelenleg sok kárt okoznak az országnak és a magyar lakósságnak.
Az elhibázott, vagy késleltetett, esetleg különböző befolyások hatására elfogult döntések a korrupció gyanúját vetik fel, ami az ország nemzetközi megítélésében is megmutatkozik.
A tágabb értelemben vett közigazgatás jogszerű és szakszerű működése, a köztisztviselőkkel szemben érvényesülő szigor, egyidejűleg státusuk biztonsága lehet az út, amelyik a jelenlegi kedvezőtlen helyzetből kivezetheti az országot.
Élhető, normális országot akarunk!
Azonos életminőséget szeretnénk elérni Budapesten és vidéken egyaránt, városainkban és falvainkban azonos módon.
Kívánatosnak tartjuk a környezet-tudatos cselekvést minden téren, különösen a politikai döntéshozatalban.
Támogatjuk az aktív környezettudat és szemléletformálás kialakítását az oktatásban!
Szemléletváltozást a kormányzásban!
Meg kívánjuk alkotni a "Magyarország Agenda 21" programot, amely a Rio de Janeiro-ban (1992) és Johannesburgban (2002) elfogadott Agenda 21. mintájára integrálná a fenntartható fejlődés koncepcióját a hazai szakpolitikák mindegyikébe; nem csak a környezetvédelmi, de a mezőgazdasági, halászati, közlekedési, energetikai és regionális politikába, nemzeti érdekeinket külpolitikánkban érvényesítve!
Több támogatást a természet védelmére!
Szükségesnek tartjuk a környezet- és természetvédelem költségvetési támogatásának jelentős megnövelését.
Ennek hiányában sem a hazai feladatok ellátását nem tudjuk megoldani, sem az európai környezet- és természetvédelmi programok (Life+, Natura2000, … stb.) társfinanszírozása nem biztosítható.
Fontos a pályázatok elő- és elkészítésére, gondozására létrehozni egy külön a szaktárca irányítása alá tartozó egységet, amely képes a különböző területen rendelkezésre álló források felhasználásának koordinálására.
Környezettudatos felelősséget!
Támogatni kívánjuk egy hiteles és átfogó "környezetvédelmi felelősségi rendszer" kialakítását, amely a "szennyező fizet" elvén alapul, ahol megfelelő az ellenőrzés, a büntetés és a kompenzáció szintje és mértéke, ahol az okozott kárt gyakorlatilag is az okozónak kell helyrehoznia vagy megtérítenie.
Együttműködés a civil szférával:
Szorosan együtt kívánunk működni a hazai és az nemzetközi civil szervezetekkel.
Közvetlenül és a lehető legszélesebb módon be kívánjuk vonni őket a döntések előkészítésébe és a döntéshozatal folyamatába.
Annak érdekében, hogy fontos közfeladatuk biztosítani tudják, a zöld civil szervezetek megfelelő költségvetési támogatását biztosítani kell.
Környezetvédelem
Természeti környezetünk védelme
Küzdjünk a klímaváltozás ellen!
Célunk egy átfogó európai és ahhoz igazodó hazai klímapolitika szorgalmazása!
Ennek keretében szigorúan betartandó útiterv készítését tartjuk fontosnak, amely lehetővé teszi a gyors, teljes és ellenőrzött végrehajtást és biztosítja, hogy megsértése azonnali büntetést vonjon maga után.
Az EU emissziókereskedelmi rendszerében teljes mértékben részt kell vennünk, vállalásaink hosszú távú teljesítésének lehetőségét már ma biztosítanunk kell.
Nemzetközi zöld intézményt Magyarországra!
Mindent el kívánunk követni azért, hogy a valamikori vasfüggöny nyomvonalán a Baltikumtól a Fekete-tengerig húzódó ökológiailag érintetlen sávon szerveződő Európai Zöld Öv hálózat központja hazánkba, azon belül Sopronba kerüljön.
Tiszta Magyarországot!
A lassan haladó, haldokló Nemzeti Kármentesítési Programot határozottan végre kell hajtani, a szükséges forrásokat nem elvonni, hanem biztosítani kívánjuk.
A szelektív hulladékgyűjtés kiterjesztését, a feldolgozóipar további kiépítését az uniós vállalásainknak megfelelően elő kívánjuk segíteni.
Környezetbiztonságot a Kárpát-medencében!
Az elmúlt évek tapasztalatai, a bekövetkezett katasztrófák megmutattak, hogy milyen sebezhetőek vagyunk, mennyire fontos a környezet és természetvédelmi politika külkapcsolati összefüggéseinek megerősítése.
A szomszéd országok eltérő politikai és gazdasági státusza differenciált, de mindenképpen pro-aktív környezetpolitikát kíván meg Magyarországtól.
Várospolitika
Egészségesebb lakókörnyezetet!
Meg kell állítani településeinken a zöld területek, sportolási, pihenési övezetek fogyatkozását
és a légszennyezés további növekedését.
Ezek korlátozott és egyre fogyatkozó száma már ma is érezteti hatását, a jövőben pedig egyre súlyosabb köz- és népegészségügyi következményekkel kell majd szembenéznünk.
Zöldebb városokat!
Városaink élhetőbbé tétele nem tűr további halasztást.
A városi tömegközlekedés fejlesztése, kerékpárutak építése, P+R parkolók, metró-építés, átfogó fejlesztési koncepciók és egyéb feladatok, mind felvetik egy új típusú városfejlesztési gondolkodás szükségességét,
a felhalmozódott adóságok rendezését
és a Városi Közmunka Tanácsok életre hívását.
Vidékfejlesztés
Átgondolt és valós vidékfejlesztést!
kiemelten szándékozzuk támogatni a többfunkciós családi gazdaságokat (falusi, okö-, bio-, borturizmus),
a vidéki munkahelyteremtését,
az öko-táj megőrzését,
az elvándorlás megállítását.
Külön figyelmet szentelünk a fiatal gazdákra,
a képzések biztosítására,
a vidéki iparfejlesztésre,
a jobb infrastruktúrát célzó beruházások támogatására.
Támogatni kívánjuk a több-funkciós vidék kiépítését, megteremtését.
A XXI. században a vidék nem csak a mezőgazdasági termelés színtere, annál sokkal több,
mindannyiunk közös kincse, múltunk, gyökerünk, egyben jövőnk záloga.
Védjük termőföldjeinket!
Átfogó talajvédelmi programot kívánunk létrehozni, különös tekintettel a hazánkat sújtó talajerózióra és elsivatagosodásra.
Természetvédelmünk a jövőnk!
A Natura 2000 hálózat fejlesztése, a hazai madár és fajvédelem, élővilágunk "hungarikumainak" megvédése jövőnk legfontosabb alapja.
Épp ezért a támogatások növelése mellett hatékony és határozott fellépés akarunk a természet károsítói ellen függetlenül attól, hogy hazai vagy külföldi állampolgárok.
Bio-Kert Magyarországot!
Örvendetes módon a fogyasztóknak idehaza és Európában is egyre több bioélelmiszerre van igénye és szüksége.
Ezért az agrárkörnyezetvédelmi támogatásokat nem elvonni, hanem épp ellenkezőleg növelni kell.
Ez közegészségügyi érdekünk, de az uniós élelmiszerpiaci igények is ezt kívánják.
Támogatást a biotermékeknek!
Elő kívánjuk segíteni a bio- és környezetbarát termékek könnyebb piacra jutását,
ill. az ezekhez kapcsolódó kutatási támogatásokat és innovációs erőfeszítéseket.
Tényleges támogatásokkal, szigorú törvényekkel kívánjuk elősegíteni a nem élelmiszer típusú mezőgazdasági termékek térnyerését (bioüzemanyag, biokenőolaj, biooldószer, biomosószer, stb.),
mert ezzel képesek leszünk csökkenteni az üvegházhatást és a vegyi anyagok felhasználását különös tekintettel az ásványi eredetű üzemanyagok, műtrágyák, a rovarirtó- és növényvédőszerek felhasználására.
Elsőbbséget a nemzeti különlegességeknek!
Az élelmiszerbiztonság szempontjainak maximális figyelembevétele mellett támogatjuk a nemzeti és helyi élelmiszer specialitások további elterjedését, termékvédjegyeik védelmét.
Fontos cél az ún. hungarikumok mind nagyobb térnyerése az Európai Unióban és a világ más piacain.
Génkezelt termékektől mentes Magyarországot!
Minden eszközzel meg kívánjuk akadályozni a génkezelt vetőmagvak hazai alkalmazásának elterjesztését.
Egészségünk, környezeti értékeink megőrzése, egyedülálló flóránk és faunánk védelme érdekében aktívan segíteni kívánjuk a betiltást támogató a hazai s a nemzetközi mozgalmakat.
Közös kincsünk a víz!
Fokozni kívánjuk folyóink és állóvizeink és azok vízgyűjtő területeinek védelmét, különös tekintettel az ott folyó mezőgazdasági, ipari és erdőgazdálkodási tevékenységekre, azért hogy az ott élők egészsége, valamint a vízi élővilág megóvható és fenntartható legyen, azt ne veszélyeztesse semmi.
Átfogó, európai szinten ésszerűsített halgazdálkodás hívei vagyunk.
Különös fontosságot tulajdonítunk a felszín alatti és feletti vizeinket érintő vízügyi, valamint a halászati politika szomszédjainkkal történő összehangolásának.
Állatok védelme!
Fontos morális és egészségügyi cél az állategészségügyi és állatjóléti intézkedések szélesítése,
az élőállat szállítás szigorítása.
Egészségügy
Magyarország legyen az egészség szigete Európában!
Hazánknak minden adottsága megvan ahhoz, hogy Európa (egyik) egészség- központja lehessen.
Célunk az, hogy Magyarországot Európa gyógyító – rehabilitációs központjává tegyük a legnagyobb „szolgáltató” ágazat, az egészségügy komplex fejlesztésével.
Ne az orvosok utazzanak el, hanem a betegek érkezzenek hazánkba a szükséges gyógyításra és az azt követő rehabilitációra egyaránt.
Mindez egyaránt szolgálja a magyar lakosság, az egészségügyi dolgozók érdekeit és az ország gazdasági fejlődését.
Használjuk ki és gyarapítsuk meglévő értékeinket!
Használjuk ki az orvosok és egészségügyi dolgozók tudásában meglévő szellemi tőke, a kiemelkedő tudományos eredmények mellett a gyógyvizekben, kiváló időjárási viszonyokban megtestesülő adottságainkat.
Az egészségügyet nehéz helyzetéből fejlesztéssel, előre-meneküléssel húzzuk ki!
Az ellátórendszer fejlesztése, a munkahelyteremtés, valamint a beszállítókon át a környék mezőgazdaságának, és szolgáltatásainak fejlődése a vidék megtartó erejét növelné azokban a régiókban is, melyek súlyos nehézségekkel küzdenek .
Tiszta viszonyokat az egészségbiztosításban!
Vizitdíjat paraszolvencia helyett!
A fejlesztési program mellett szükség van arra, hogy megőrizzük az általános egészségbiztosítást,
de tiszta és kiszámítható viszonyokat teremtsünk.
A mai biztosítási rendszer kiáltó igazságtalanságát okozó, minden józan észnek ellentmondó paraszolvencia megszüntetése nélkül nem képzelhető el a mindenkinek biztonságot nyújtó egészségügyi ellátás megteremtése.
A tisztességes vizitdíj rendszert úgy kell kialakítani, hogy a gyermekek, az idősek, a krónikus betegségben szenvedők számára kedvezményekkel,
a rászorulóknak szociális támogatással,
a többieknek kiegészítő biztosítással tesszük lehetővé az egészségügyi ellátást.
E rendszerbe a válaszott orvos kiemelkedő díjazása is beépíthető!
A vizitdíj bevezetése megoldást jelent arra a –számos hátránnyal járó- különbségre, amely a  nyugateurópai és magyar ellátási költségek között fennáll.
Az általános egészségbiztosítás korszerűsítését!
Az kötelező általános egészségbiztosítás fenntartását támogatjuk,
de a kiegészítő biztosítások fejlődését ösztönözzük.
Az önálló munkahelyi balesetbiztosítás és az ápolás biztosítás kidolgozását szükségesnek tartjuk.
Az egészségbiztosító ellenőrző, szolgáltatás-vásárló szerepének erősítését a minőségi munka szabályainak kidolgozásával, minőségellenőrzéssel kell összekötni annak érdekében, hogy az ne csupán adminisztratív tevékenységet, hanem az ellátás minőségi javulását eredményezze.
Adjunk teret a magánkezdeményezések!
Az egészségügyi ellátórendszerben támogatjuk a magántulajdon növekedését, mert az növeli a gazdálkodásért és az ellátás minőségéért viselt felelősséget is.
Elsősorban az orvosok tulajdonossá válását támogatjuk, a háziorvosi ellátás mellett a járóbeteg szakellátásban is.
A meglévő kórházak esetében a non-profit átalakulást,
és szigorú szerződéses biztosítékokkal a tőkebevonás lehetőségét is támogatjuk.
A szerkezetátalakulás elősegítése az ellátás színvonalának javítása érdekében támogatjuk a magánkezdeményezéseket is.
Célunk az, hogy az ellátórendszer közösségi forrásból nem biztosítható fejlesztésére megteremtsük a lehetőséget.
Legyen divat az egészség is!
Iskolai neveléssel, az országra kiterjedő programokkal tegyük valóságos divattá az egészséget, a rendszeres testmozgást!
Javítsuk a rehabilitáció feltételeit, hogy a rokkantság helyett minél többen visszatérhessenek a munkába.
Az idős emberek jó állapotának megőrzését támogassuk rehabilitációs jegyekkel.
Családpolitika
Konszenzust a népesedéspolitikában
Az MDF álláspontja szerint a nemzet jövője, megmaradása és kiegyensúlyozott fejlődése szempontjából nagy fontosságú össztársadalmi feladat a népességcsökkenés mérséklése - hosszú távon megállítása
Az MDF a következő ciklusban folytatni kívánja a 2005-ben megkezdett népesedéspolitikai konszenzuskeresést a többi parlamenti párttal.
A népesedési folyamatok hosszú távú jellegéből adódóan pozitív változás csak céljaiban és eszközrendszerében is stabil, kormányzati ciklusrendszereken átívelő közmegegyezésen alapuló népesedés– és családpolitika biztosítása esetén érhető el.
Bővülő családtámogatási rendszert!
Az MDF a családi pótlékot minden esztendőben a GDP növekedésének megfelelőn, a GDP növekedés százalékában kívánja emelni.
Az államháztartás stabilizálása után 2009-ben ismét bevezetné a 13. havi családi pótlékot, amit hiba volt 2006-ban törölni.
A 13. havi családi pótlék két részletben, iskolakezdéskor és Karácsony előtt kívánjuk folyósítani.
Az MDF kormányra kerülése esetén azonnal visszaállítaná az első kormányzati ciklusban (az Antall kormány által bevezetett) gyermekek után járó családi adókedvezményt.
A korszerű és konzervatív felfogás szerint a családpolitika és a szociálpolitika a társadalompolitikának két egymás mellett létező, de egymással nem helyettesíthető alrendszere.
A családpolitikát a rászorultak körében más szociálpolitikai támogatásokkal is ki kell egészíteni.
A gyermekvállalást a családok által az egész társadalom javára történő beruházásként kell értelmezni.
A gyermekes családok pénzügyi támogatásának rendszerét úgy kell fejleszteni, hogy fokozatosan csökkenjen a gyermektelen és a gyermekes családok közötti jövedelemkülönbség, ne legyen hátrány, szegénységkockázat a gyermekvállalás.
A gyermekvállalás támogatása!
Az MDF a 2009.évi költségvetésben 50%-kal emelni fogja a Gyes bruttó összegét.
A második lépésben a Gyest a mindenkori minimálbér 70%-ában fogja meghatározni.
Ez jelentős lépés lesz a gyermekszegénység csökkentésé terén.
A Gyed igénybe vehetőségének időtartamát a jelenlegi 2 évről 3 évre kívánjuk emelni az ezen a címen kifizethető összeg felső határa folyamatos értékállóságának biztosítása (valorizálás) mellett.
Az Antall kormány által 1993-ban bevezetett Gyet-et, - ami ma a mindenkori legalacsonyabb nyugdíjhoz van kötve és a legkisebb gyermek 3-8 éves kora között vehető igénybe- az MDF a mindenkori minimálbér 70%-ában kívánja meghatározni.
Az igénybevételi jogosultságot a legkisebb gyermek 10 éves koráig fogjuk emelni.
Ez érdemi lépést jelent a Gyet időszakában a tényleges főállású anyaság felé.
Az anyai szerep megbecsülése!
Az MDF a gyermekgondozásról visszatérő szülők esetében a felmondási időt a mai egy hónapról három hónapra kívánja emelni.
Biztosítani kell, hogy a nők kettős társadalmi szerepe – az anyaság és a kereső tevékenység – egyidejűleg egymással párhuzamosan is megvalósulhasson.
A munkáltatók ösztönzésével és szankcionálásával biztosítani kell a gyermekgondozási szabadság után a munkába visszatérés lehetőségét.
Javítani fogjuk a részmunkaidős foglalkoztatás és a távmunka feltételeit,
szorgalmazni fogjuk a részmunkaidős köztisztviselői és közalkalmazotti munkahelyek kialakítását.
Az egyéni foglalkoztatási pálya és a családi teendők harmonikus egyeztetésének, továbbá a foglalkoztatási arány növelésének hatásos eszköze a részmunkaidőben és távmunkában foglalkoztatottak számának jelentős emelése.
Otthon-teremtési támogatás!
Az első lakáshoz jutó fiatal házasok esetében úgy módosítjuk az adótörvényeket, hogy az önkormányzati telkek után 2004. január 1-től bevezetett, ÁFA fizetési kötelezettség megszűnjön.
Fejleszteni kell a családok első lakáshoz jutásának támogatását mind a saját-, mind a bérlakások területén.
A bérlakás programban ennek külön figyelmet kívánunk szentelni.
Szociálpolitika
Szociálpolitikánk alapelvei
A pazarlóan újraelosztó, egyenlősdit hirdető poszt-kommunista állam működése helyett az MDF korszerűen konzervatív szociálpolitikája három alapelven nyugszik:
A „bárhova születtél, bármivé lehetsz ”elv alapján, az állam nyitva hagyja a társadalmi mobilitás lehetőségét, de az már az egyéntől függ, tud-e élni vele.
A „diszkrimináció elutasításának elve” szerint a nemzet egyetlen polgára sem szenvedhet hátrányt, de nem is élvezhet előnyt vallási, etnikai, nemi vagy generációs hovatartozása miatt.
A „segítünk, ha segítesz magadon” alaptétele pedig arra utal, hogy a segélyek és támogatások célja nem az hogy eltartsa, hanem hogy visszasegítse a normális életbe a rászorulókat.
A szociálpolitikát nem cinikus voksszerzési technikáknak, hanem hosszú távú felelős gondolkodásnak kell meghatároznia.
A leginkább rászorulók támogatása
A Magyar Demokrata Fórum vallja, hogy azoknak az embertársaink a támogatása, akik egészségi, vagy más tőlük részben független okból nem képesek teljes életét élni alapvető kötelességünk.
A fogyatékkal élők, a speciális ellátásra szorulók normális életéhez szükséges pénzösszegek nem lehetnek költségvetési alkuk, vagy megszorító intézkedések tárgyai.
Az ezeken a területeken működő civil és egyházi szervezetek munkája felbecsülhetetlen érték.
Az államnak partneri kapcsolatot kell kiépíteni velük, éves támogatások összegét pedig hosszú távra tervezve szükséges rendezni.
A gyermekszegénység megszűntetéséért!
A gyermekszegénységet meg kell szűntetni egyszer s mindenkorra.
A Magyar Demokrata Fórum ebben a kérdésben nem ismer kompromisszumot.
A jövő generációk érdékének védelmére létre kell hozni a gyermekügyi ombudsmani tisztséget és hivatalt.
Célunk továbbá, hogy az adótörvények módosításával lehetővé váljon plusz egy adószázalék felajánlása a gyermekszegénységgel és a fogyatékosokkal foglalkozó közhasznú feladatot ellátó civil szervezeteknek.
Vállaljuk egy olyan egységes tanulmányi ösztöndíjrendszer kidolgozását, amely javítaná a hátrányos helyzetű fiatalok esélyegyenlőségét.
Tiszteletet a szépkorúaknak!
A Magyar Demokrata Fórum korszerűen konzervatív politikája tartózkodik a nyugdíjasoknak szóló felelőtlen és populista ígérgetésektől.
A „szépkorú” állampolgárokat tömörítő Tisztelet Társaságával megállapodva három megvalósítható célt tűzünk ki magunk elé:
A kegyeleti járandóság bevezetése alapján a házas- vagy élettársát elvesztő nyugdíjas egyhavi átlagnyugdíjban részesülne.
A "tiszteletkreditrendszer" lényege, hogy az állami finanszírozású felsőoktatási képzésben részt vevő fiatalok csak azt követően juthatnának diplomájukhoz, hogy a közösségért munkát végeztek, például segítettek időskorúaknak, vagy erdőt tisztítottak.
A közösen felvállalt célok közé tartozik a "tiszteletdíj" bevezetése is: eszerint gyermekenként 3-3 százalékos nyugdíjemelést kapnának az érintettek.
Egyszeri tizenötezer forintos nyugdíjemelés
Minden nyugdíjas kapjon egyszeri 15 ezer forintos nyugdíjemelést, függetlenül attól, hogy mennyi a nyugdíja.
Ez azt jelenti, hogy a kis nyugdíjjal rendelkezők jelentős, a magas nyugdíjjal rendelkezők kevésbé jelentős emelésben részesülnek.
A megoldás enyhíti a nyugdíjrendszerben meglévő igazságtalanságot
A 45 évén felüliek esélyeinek javításáért!
Az MDF évek óta következetesen kiállt és kiáll a 45 éven felüli állampolgárok érdekeiért és jogaiért.
A „45+ Munka Programunk” fő elemei: az érintettek széleskörű tájékoztatása, a diszkriminatív álláshirdetéseket feladó cégek büntetése, az ilyen hirdetések teljes tiltása, az egyenlő bánásmódról szóló törvény betartatása,
korszerű átképzési programok a 45 éven felüliek munkaerőpiaci helyzetének javítására.
Tandem a Normális Magyarországért
Az MDF úgy gondolja, hogy a nemek közötti esélyegyelőséget csak akkor teremthetjük meg, ha a nők és a férfiak tandemként együtt, egymást segítik.
(„A teremtés koronája az ember: a nő és a férfi együtt „)
A hagyományosnak mondott nőpolitika az elmúlt 15 esztendőben sem ért el sikereket.
A következő parlamenti ciklusban meg kell teremteni annak lehetőségét,, hogy a nők és férfiak érdekei, tapasztalatai és javaslatai már programkészítés és jogszabály-alkotás fázisában eljussanak a döntéshozókhoz.
A megvalósítás és végrehajtás során pedig hatékony ellenőrzést akarunk, a társadalomban és a gazdaságban is.
Mindehhez nélkülözhetetlen az Egyenlő Bánásmód Hatóság megerősítése.
Bérlakás építési program
Növelni kell a bérlakások számát, mert a bérlakások alacsony száma a munkaerő mobilitás legfőbb akadálya.
Az a lakásépítő  - magán és önkormányzat egyaránt - aki vállalja, hogy az általa épített lakást legalább 10 évig bérlakásként kívánja üzemeltetni, kapjon kamatmentes hitelt az építéshez.
Kultúra
Maradványképzés helyett a maradandó alkotások védelmét!
Az állam elsődleges feladata, hogy biztosítsa kulturális alapintézményeink finanszírozását! …
A közművelődési intézmény hálózatunk fejlesztését a kulturális esélyegyenlőség elve szerint (különös tekintettel a hátrányosabb helyzetű régiókra, illetve kistelepülésekre).
Az esztétikailag értékes, a kortárs művészetben az „értékgyanús” alkotások és produkciók nyilvánosságát.
Biztos alapot jelentő költségvetési- pénzügyi- adóügyi környezet!
A mindenkori kormányzat feladata, hogy ideális feltételeket teremtsen kiemelkedő kulturális értékek megszületéséhez,
a nemzeti kulturális örökség védelméhez, megőrzéséhez, fenntartásához,
a kultúra közvetítéséhez és hozzáférhetőségéhez, kereskedelméhez.
A kultúra addig és olyan mértékben szorul költségvetési támogatásra, amíg és amilyen mértékben a civil mecenatúra – igényei és lehetőségei szerint – fel nem szabadítja e kötelezettsége alól.
Kulturális sokszínűség és párbeszéd!
A különböző kulturális identitások, a kulturális versengés párbeszédre alapozott szabad terepén jelenjenek meg.
Ezt kell szolgálnia a kultúra támogatását és közvetítését végző intézményrendszer demokratikus működésének és a szakbürokrácia munkájának.
Szabadságot és függetlenséget magyar kultúrában!
A Magyar Demokrata Fórum elítél minden olyan kísérletet, amely a közművelődés, a művészet, a kultúrateremtés és közvetítés „belügyeibe” való politikai beavatkozásnak minősülhet.
Elutasít minden olyan szándékot, amely a kultúrateremtés, közvetítés és a kultúrában tájékozódás szabadságát, függetlenségét sértheti.
Nemzeti kulturális örökségünk védelmét!
Stratégiai jelentőséget a kultúrának!
Az MDF a piaci mechanizmusoknak alá nem rendelhető átruházhatatlan feladatoknak tekinti: az egyetemes magyar kultúra valamennyi művészeti ágban alkotott, évezredes nemzeti hagyományt jelentő – értékeinek megóvását, használhatóságuk és hozzáférhetőségük biztosítását (a műemléképületek felújításától klasszikusaink életművének kiadásáig).
Szükségesnek tartjuk a határainkon belül és kívül élő kiemelkedő tehetségek támogatását;
nemzeti értékeink rangjukhoz méltó megismertetését és forgalmazását a kulturális világpiacon és a diplomáciában;
a magyar anyanyelv, a zenei anyanyelv, valamint a vizuális tárgyi anyanyelv védelmét és megőrzését.
Kiemelt célkitűzésünk, hogy a magyar- és világirodalom klasszikusai és új értékei kiadásának folytonosságát és elérhetőségét a legalacsonyabb jövedelműek számára is biztosítsuk.
Szabad tájékozódást és szabad tájékoztatást!
Az MDF sajtópolitikáját az újságolvasó, a rádióhallgató, a televíziónéző érdeke vezérli.
Az MDF politikai értéknek tekinti a sajtószabadságot,
ám ezen nem e médiumok birtokosainak és munkatársainak korlátlan függetlenségét érti, hanem azt a demokratikus elvet, amely szerint minden állampolgárt megillet a közügyekben való tájékozódás, és a nyilvánosság előtti vélemény alkotás joga.
Az újságírói szabadság csak így, a tájékoztatás és tájékozódás szabadságának keretében valósulhat meg.
A pártatlan tájékoztatás nem csak politikai, hanem szakmai igény is.
A média méltóságáért
meg kell védenünk a médiát, az írott és elektronikus sajtót a pártpolitikai, a gazdasági, vagy más érdekcsoportok befolyásától, csak úgy, mint a társadalmat az ízlésdiktatúrától;
közpénzből valódi közszolgálatot;
a közszolgálati médiumoknak tudatosan pártolniok és terjeszteniük kell a magyar kultúra régi és új értékeit;
az emberi méltóság tiszteletének és a toleranciának kell vezérelnie a média minden szereplőjének tevékenységét;
a közszolgálat kötelessége az is, hogy terjessze a demokratikus jogok, kötelességek és készségek ismeretét és kultúráját;
a médiumok is tegyék lehetővé, hogy minden magyar tisztázhassa értelmi és érzelmi viszonyát a hazához,
ezzel erősítve a magyarság
és az európaiság tudatát,
közvetítsék az európai integrációhoz való ismereteket;
meg kell állítanunk azt a folyamatot is, amely a magyar nyelv riasztó, példátlan mértékű romlásához vezet, és támogatunk minden törekvést, amely önkéntes alapon, vagy a törvény eszközével normákat állít szembe ezzel a folyamattal;
fontosnak tartjuk, hogy a médiumokban ne hódítson teret az erőszak ábrázolása és a pornográfia.
Belügy
Erős, hatékony államot!
Az állam legyen erős, hatékony, ugyanakkor a szükségesnél nem nagyobb és nem költségesebb.
Megfizetett, képzett közszolgálati alkalmazottakkal működjön.
Az állam csak annyit költsön, amennyi feltétlenül szükséges.
A közigazgatás legyen: szervezett, korszerű módon cselekedni képes és tettre kész; átlátható, és ellenőrizhető; a jelenleginél kisebb.
A közigazgatásban is becsüljük jobban a teljesítményt.
Cselekvőképes, polgárbarát rendőrséget
A rendőrségnek olyan szervezetté kell válnia, amely képes időben és határozottan cselekedni,
az emberi jogokat  tiszteletben tartja;
a közigazgatási változásokkal összhangban fejlődik a magyar hagyományoknak is megfelelve.
A jövőben a lakosság számára jobban  érzékelhető legyen a rendőrség jelenléte, intézkedő, szolgáltató funkciója.
A jogállam garantálja az élet- és vagyonbiztonságot.
A rendőrség bűnmegelőzési tevékenységét kiemelten fontosnak tartjuk.
Főleg a kábítószerek fogyasztásának megakadályozása, csökkentése,
továbbá a családon belüli erőszak elleni fellépése terén.
Európai felfogású, szervezettségű határőrizetet
A Magyar Határőrség tevékenységét az EU tagságunk és schengeni szervezeti működési megfelelés determinálja.
Magyarország az illegális migrációt illetően, az EU csatlakozást követően tranzitországból egyre inkább célországgá is válik.
Számolni kell az emberkereskedelemmel, és a kapcsolódó bűncselekményekkel
a nemzetközi szervezett bűnözés térnyerési törekvéseivel,
a terrorizmus egyes sajátos formáinak megjelenésével.
A magyar Határőrségnek a schengeni működéshez szükséges komplex feladatrendszerű, szervezeti önállóságát megőrző rendvédelmi, rendészeti szervvé kell válni.
Fontos rendeltetésnek tartjuk azt, hogy a Határőrség a korrupció elleni fellépést kardinális kérdésként kezelje
és a közélet tisztaságát a szervezeti kultúra értékmérőjének tartja.
Megbízható, jól felszerelt katasztrófavédelemet
Álláspontunk szerint természeti és civilizációs katasztrófák elleni hatékony védelem meghatározza az ország stabilitását, jelentősen befolyásolja gazdasági helyzetét, az állampolgárok életfeltételeit.
A katasztrófavédelem hivatásos szervezete az állami tűzoltóság és a polgári védelem összevonása révén kialakított szervezet, amely a lakosság biztonságát veszélyeztető természeti és civilizációs katasztrófák bekövetkezésének megelőzésére, veszélyhelyzetek elhárítására és a következmények felszámolására hivatott.
Az állandósult veszélyforrások között növekszenek  az árvízi- és belvízi események, valamint az utóbbi időben nagyobb gyakorisággal bekövetkező rendkívüli időjárási körülmények, az ipari katasztrófák esetlegesen a terrorizmus hatása.
Átlátható választási igazgatást
Szükségesnek tartjuk a közeljövőben a jobb választás jogi környezet kialakítását, a jogi szabályozás továbbfejlesztése révén, az új típusú igazgatási feladatok ellátását támogató informatikai lehetőségek kialakítását.
Új választási törvényt kell alkotni.
Korszerű országos alap-nyilvántartásokat
Fontosnak tartjuk azt, hogy az országos nyilvántartásokban a társadalom alkotmányos működtetéséhez szükséges alapvető információkat rendezett formában gyűjtsék és kezeljék.
A közigazgatási funkciók végrehajtásához szükségesnek tartjuk az  informatikai struktúra dinamikus fejlesztését.
Határozott, de humánus idegenrendészeti és menekültügyi tevékenység
Támogatjuk azt, hogy a jelenlegi hatályos rendelkezéseket, az unióban folyó közösségi jogalkotás újabb szabályaira figyelemmel, indokolt felülvizsgálni.
Könnyebb mozgást a határon túli magyarok számára.
A magyar állampolgárság megszerzésével, a magyar állampolgárság megszűnésével kapcsolatos érdemi ügyintézést javítani kell.
Az európai uniós tagságunk következtében egyes szomszédos államokkal szemben bevezetésre kerülő vízumkötelezettség hátrányosan érinti az ott élő magyarságot, ezért a nemzetpolitikai célkitűzésekkel összhangban elő kell segíteni beutazásukat, magyarországi tartózkodásukat és EU mozgásunkat.
Határozott álláspontunk az, hogy a határon túli magyarok idegenrendészeti ügyeiben gyors és méltányos legyen az  ügyintézés.
Társadalmi rendeltetést betöltő sportirányítást!
Az állam feladata a feltételek megteremtése révén az, hogy a sport betöltse  a  társadalmi funkcióját.
Előrébb kell lépni és változást kell elérni a sport valamennyi részterületén: az iskolai testnevelésben, a rekreációs célú sportban, beleértve a diáksportot, valamint a versenysportot.
A területi szervezés megvalósításánál célunk az állami irányítás szorosabb szakmai együttműködésének megteremtése az önkormányzatokkal.
Fontosnak tartjuk a sportszakember képzés tartalmi és szerkezeti megreformálását,
illetve a rekreációs sport területén jelentkező igények kielégítését.
Infrastruktúra
Energetika
A Demokrata Fórum elsődleges célnak tekinti az energia ellátás biztonságát.
Az állami feladat az ellátás biztonságának fenntartása
A mindenkori kormányok feladata az energiaellátás biztonságának biztosítása, ennek érdekébe új Új Nemzeti Energiapolitika kidolgozására van szükség.
Az ellátás biztonsága érdekében csökkenteni kell az energiafüggőségünket
és a lehető több lábra kell állítani a magyar energia rendszert.
„Normális” gáz- és villanyáram árakat.
Az energiahordozók ára – gáz, villany – ne legyen a szociálpolitika eszköze.
A rászorulók támogatását az önkormányzatok bevonásával, a szociálpolitika eszközeivel kell megoldani.
Támogatott megújuló energia termelést
A megújuló energia termelése környezetvédelmi,
energiafüggőségi
és agrárgazdasági szempontból is jelentős.
A kormány támogassa a megújuló energia termelést,
ezen keresztül az energiafüggőségünk csökkentését,
a mezőgazdaság támogatását
és a környezetünk védelmét.
Nagyszabású Energiatakarékossági programot
Energiafüggőségünk csökkentésének egyik eszköze az energiahatékonyság növelése.
A magyar háztartások elavult eszközállományának cseréjét és a lakóházak energiatakarékossá tételét nagyszabású energiatakarékossági programokkal kívánjuk ösztönözni, mert az el nem fogyasztott energia a legolcsóbb és a legtisztább energia”
Közlekedés
Több támogatást a vasúti és a vízi közlekedésnek!
Elő kívánjuk segíteni a kombinált szállítás (vasúti, vízi) további térnyerését,
nemzeti vasúthálózatunk megnyitását a többi EU tagország vasúttársaságai előtt,
a vízi utak és a vízi közlekedés fejlesztését,
valamint a különböző szállítási módok közötti átjárhatóság megteremtését.
Növelni szándékozzuk a szállítás biztonságát szabályzó törvények szigorát, különösen a veszélyes anyagok szállítása területén.
Személyszállítási törvényt kell alkotni.
Rendezni kell a közúti, a vasúti személyszállítás viszonyát.
A személyszállítási törvényben kell szabályozni az Állam ellátási felelősségének körét, mértékét és a városi tömegközlekedés állami támogatásának rendjét.
Vissza kell állítani az „ÚTALAPOT”
A nagyszabású autópálya építési programok mellett elmaradt a közutak karbantartása és a burkolat megerősítési munkálatok.
Vissza fogjuk állítani az ÚTALAPOT.
Az útalap forrása az üzemanyagárba épített adó meghatározott része ami most is be van építve, de nem oda jut ahova kéne.
A útalap alkalmas az utak karbantartásához szükséges források, használatarányos megteremtésére és a tervszerű karbantartás biztosítására.
Bepótoljuk a közútjaink karbantartásában keletkezett lemaradást.
A közutak karbantartásánál az alsóbbrendű utakra helyezzük a hangsúlyt, mert az autópálya építés lázában ezek leromlottak.
Több mint 1000 Milliárdos karbantartási mulasztás költségvetési és EU-s forrásokból fogjuk elvégezni.
Korszerű vasúti szolgáltatást!
El kívánjuk végezni a vasút szervezeti és műszaki korszerűsítését.
A pályavasút és a személyszállítás állami tulajdonban marad,
míg az áruszállítás magánosítható.
Vízügy
Viziközmű szolgáltatási törvényt
A viziközművek jó helyen vannak az önkormányzatoknál,
de baj van a szabályozással és a finanszírozással.
A törvénynek a kereteket és a feltételeket kell megteremteni.
Magyar Viziközmű Hivatal
Európában példátlan a magyar fogyasztók kiszolgáltatottsága, van Energia Hivatal, van Nemzeti Hírközlési Hatóság, de nincs aki a Viziközművek tevékenységét szabályozza, a fogyasztók érdekeit képviselje, az árképzés elveit kidolgozza.
Az Országos Vízügyi Főigazgatóság visszaállítása
Az elmúlt négy évben a vízügyi szolgálatok sorozatos átalakításon mentek keresztül, minek eredményeként jelentősem meggyengült a vízügyi szolgálatok védekező képessége.
A vízzel való gazdálkodás minisztériumon belüli került szétosztásra annak ellenére, hogy a minisztérium köztudottan nem gazdálkodó szervezet.
Ezt az állapotot meg kell szüntetni, vissza kell állítani a gazdálkodást több mint ötven éven át kiválóan végző Országos Vízügyi Főigazgatóságot.
Nemzeti Vízgazdálkodási Stratégia
Nemzeti Vízgazdálkodási stratégiát kell alkotni az ellenzék szakértőinek bevonásával.
Ezt követően meg kell alkotni a vízgazdálkodási törvényt, a viziközmű-szolgáltatási törvényt és a társulati törvényt.
Vásárhelyi terv és a gátak megerősítése
Felgyorsítjuk a Vásárhelyi tervet az eredeti többfunkciós célok – agrár és ökológiai célok – megtartásával, de ezzel párhuzamosan végezzük a gátak megerősítését is.
Árvízcsúcs-csökkentő tározók
Az egyre gyakoribb hírtelen nagy csapadékok elleni védekezésként „árvízcsúcs-csökkentő tárorzó” építési programot indítunk a veszélyeztetett patakokon.
Informatika
Kiskorúak védelme az Interneten fellelhető káros tartalmaktól.
Az MDF fontos céljának tekinti a kiskorúak megvédését a káros tartalmakkal szemben, ennek érdekében cselekvési programot fogunk kidolgozni.
A Kompetencia adatbázisokhoz való általános hozzáférés.
Az MDF elemi info-irányítási feladatnak határozza meg a kiépülő egyetemi, akadémiai, üzleti tudásbázisok átjárhatóságának megteremtését, a kompetencia adatbázisokhoz való általános hozzáférés bővítését.
Meg kell kezdeni az új infokommunikációs világrend hazai normarendszerének kidolgozását.
Az MDF az új kormány politikai kötöttségének tekinti a ragaszkodást a hagyomány és ökológiaközpontú információs társadalom eszmerendszeréhez.
Ehhez kapcsolódva meg kell kezdeni az új információs és kommunikációs világrend hazai normarendszerének kidolgozását.
A korszerű konzervativizmust hirdető Magyar Demokrata Fórum informatikai célkitűzései:
A globális és az európai tudáspiacon a magyar tudásipar jelenlétének megalapozása, erősítése, az innovációs nemzetközi együttműködés elősegítése;
Az információ és kommunikációs technológia (IKT) fejlesztése útján a magyar élet- és munkatársadalom minden szintjén az esélyegyenlőség megteremtése, a hátrányos helyzetek lebontása, az alkotó szorgalom előtérbe állítása;
Az e-kormányzás programjának megvalósítása, beleértve a régiók elektronikus közigazgatásának létrehozását, az intelligens települések kiépítését;
A mobil eszközökre telepített digitális identitás elterjesztése.
A használt számítógépek, elektromos, elektronikai termékek értékesítése a legkisebb áfa kulccsal történjen
A párhuzamoson kiépített rendszerek egyesítése.
A vidéki kisposták informatikai központtá alakítása.
Informatikai Érdekegyeztető Fórum létrehozása a Minisztérium, civilszervezetek, a szakma részvételével.
Mezőgazdaság
Megkülönböztetett támogatásban a főfoglalkozású egyéni gazdáknak!
Elsősorban azon gazdáknak kívánunk kiemelt segítséget nyújtani, akik főfoglalkozású mezőgazdasági vállalkozóként már bizonyították rátermettségüket avval, hogy a rendszerváltás óta eltelt másfél évtizedben ki tudták építeni az életképességhez szükséges gazdálkodási kereteket, de a tőkeerő, a piacra jutás, a gazdálkodást segítő infrastruktúra terén még mindig jelentős hátrányban vannak nyugat-európai uniós gazdatársaikkal szemben.
Nekik van esélyük arra, hogy az uniós és a világpiac diktálta versenyben hosszú távon is helytálljanak.
Megerősödésükhöz a jelenlegi földhitel-program csak szükséges, de nem elégséges lépés.
E hitelkonstrukciót ki fogjuk terjeszteni farmvásárlásra és a gazdálkodást közvetlenül segítő infrastrukturális beruházásokra (tároló, szárító-tisztító berendezések, öntözőművek, valamint a termelt mezőgazdasági nyersanyagok elsődleges feldolgozását célzó fejlesztésekre) is.
A kedvezményes hitelkeret felső összegét a jelenlegi 50 millió forintról 200 millió forintra emeljük.
„Agrárbékét” hirdetünk!
A rendszerváltó kormányok számos esetben hoztak olyan, mezőgazdaságot érintő törvényeket, rendeleteket, melyek hol az egyéni gazdák, hol a társas vállalkozások és nagyüzemek számára voltak kifejezetten sértőek, diszkriminatívak.
Ez a gyakorlat az egész magyar agráriumnak ártott,
a gazdák és a társas vállalkozások menedzsmentje között fölösleges ellenségeskedést, gazdálkodási bizonytalanságot eredményezett.
Egymásnak ugrasztotta a különböző agrár-érdekvédelmi szervezeteket, melyek még ma is inkább egymás lejáratásával, mintsem a mezőgazdasági termelők érdekeinek védelemével vannak elfoglalva.
Az MDF kijelenti, hogy az Országgyűlésben nem fog megszavazni egyetlen olyan törvényt sem, mely a mezőgazdasági termelők egy-egy csoportjának problémáit más termelői vállalkozások kifejezett kárára szándékozik megvalósítani.
Az MDF értékeli azokat a társas vállalkozásokat, melyek jövedelmezően gazdálkodnak és munkahelyeket őriznek meg.
Nem kíván ugyanakkor állami eszközökkel (adóskonszolidáció) segíteni a rosszul működő nagyvállalkozásokon, sorsukat, reorganizációjukat az agrárpiacra bízza.
Esélyt adunk a kedvezőtlen termőhelyi adottságú térségek agrártermelőinek!
Az árutermelő mezőgazdálkodásra kedvezőtlen adottságú térségek agrártermelőinek olyan agrárkörnyezetgazdálkodási programot javaslunk, melyben a tájvédelem, a környezetgazdálkodás, a falusi turizmus infrastruktúrájának kiépítésén keresztül az agrármunkahelyek megtartása az elsőrendű cél.
Megerősítjük és bővítjük a falugazdász hálózatot!
A fenti célok megvalósításához az Európai Unió vidékfejlesztési programjai sokmilliárd eurós forrást biztosítanak a 2007-2013 közötti időszakra szóló költségvetésben.
E pénzügyi keretek azonban csak a felzárkózás lehetőségét adják a vidéken élő agrárnépességnek.
Ahhoz, hogy az összes – Magyarország számára elérhető – forrást lehívjuk, jó projektek, professzionális pályázók, ötletgazdag települési önkormányzatok és kreatív vállalkozók és az uniós ügyek végzésében jártas szakemberek szükségesek.
Az Antall-Boross kormány által létrehozott falugazdász hálózat e téren már bizonyította létjogosultságát.
A falugazdászok elismert szereplői lettek a magyar agráriumnak, feladataikat mindenki megelégedésére végzik, de kevesen vannak e kibővült feladatkör maradéktalan ellátásához.
Az MDF létszámukat a jelenleginek legalább a háromszorosára kívánja bővíteni annak érdekében, hogy a vidék számára rendelkezésre álló uniós forrásokat a gazdák és az önkormányzatok értelmesen és lehetőleg teljes összegben el tudják költeni.
Az öntözővíz-hálózat bővítése
és a vízhasználati díjak csökkentése
Az MDF átfogó és új szemléletű öntözési programot javasol, melyben a meglévő öntözőcsatornák – és művek teljes felújítása mellett új hálózat építése is szerepel.
Az utóbbi években az öntözés drasztikusan visszaszorult Magyarországon, mert a megfizethetetlenül drága az öntözővíz s a csatornák felújítására, újak építésére nincs elegendő központi forrás.
Az öntözéses infrastruktúra továbbépítését és a meglévők rendbe tételét segítő programra van szükség, melynek mielőbbi indítását minden erőnkkel támogatni fogjuk.
Az öntözővíz nélkülözhetetlen a kertészeti kultúrák, a minőségi vetőmagtermelés és számos szántóföldi növény gazdaságos és jövedelmező termeléséhez.
Ezzel sok ezer agrármunkahelyet őrizhetünk meg úgy, hogy egyben a jelenleginél magasabb hozzáadott értéket képviselő agrártermékek javára módosulhat a termelés szerkezete.
Az öntözés elterjedését jelenleg a magas vízdíj is hátráltatja, ezért az MDF kormányzati pozícióba kerülése estén mindent el fog követni, hogy az öntözővíz használat díja a lehetséges minimálisra csökkenjen.
Kedvezményes nyugdíj a mezőgazdaságban dolgozóknak
Az MDF ragaszkodik az Európai Unióban általánosan bevált, az MDF által már több éve kezdeményezett Korai Nyugdíjazás intézményének haladéktalan bevezetéséhez, mely akár az őstermelői, akár az egyéni vállalkozói és akár a nagyüzemi dolgozói szférában tisztességes visszavonulási lehetőséget nyújt 80 %-ban uniós forrás felhasználásával.
Biodízel és bioenergia program
Az orzszág energiafüggőségének csökkentése
és a mezőgazdaság munkaerő megtartó képességének érdekében biodízel programot indítunk és támogatjuk az energia ültetvények létesítését bioenergia létesítése céljából.
Turizmus
Kiszámítható alapokat nyújtó turizmus törvényt!
Az MDF szükségesnek tartja egy olyan turizmus törvény megalkotását, amely meghatározza a turizmus szervezeti helyét a kormányzaton belül, és rendezi viszonyát más szektorokhoz és ágazatokhoz, valamint biztosítja finanszírozási és működési stabilitását.
Az elmúlt négy év kormányzati turizmuspolitikájára a szervezetlenség, a koncepciótlanság, csökkenő állami támogatás, az elmaradt hasznok és kiaknázatlan lehetőségek voltak jellemzők.
A régió országaihoz viszonyítva szembetűnő a terület fejlődésének stagnálása.
A nemzetgazdaság 10%-át jelentő turizmus szervezeti helye négy alkalommal változott az MSZP-SZDSZ kormányzása alatti időszakban, és öt miniszter felügyelte.
Az MDF kezdeményezi, hogy a turizmus érdekeit a kormányon belül önálló minisztérium képviselje, mivel ennek nemzetgazdasági súlya nagyobb, mint sok más ágazaté, illetve szektoré.
Ezen kívül létre kell hozni az alulról építkező, civil együttműködésen alapuló kistérségi, regionális és országos turisztikai desztinációs szervezeteket (üdülőhelyi , amelyek biztosíthatják a mindenkori politikától független, folyamatos, szakszerű és motivált turizmusszervezést és –irányítást.
Egészséges nemzettudat- vonzó országkép
A turizmus fejlődését biztosító vonzó országkép csak egészséges nemzettudaton alapulhat.
A szélsőségektől, nacionalizmustól mentes, ugyanakkor eredetére, kultúrájára büszke, történelmi hagyományait éltető nemzeti öntudat Magyarország sikerének alapja és záloga.
Legfőbb turisztikai vonzerőnk lehet, ha sajátos kultúránkat, nyelvünket, történelmünket úgy tudjuk bemutatni itt Európa közepén, mint egy üde, színes szigetet, amivel az unió gazdagabb lett, és mindig Európa része volt.
Nagyon sok legenda él köztünk, bennünk helyi szinten is, amit a turizmus felszínre hozhat, és segíthet nagyon kurrens turisztikai termékek fejlesztésében.
Nemzeti és helyi hagyományaink védelmére és ápolására nagyobb figyelmet és több forrást kell biztosítanunk.
Korszerű és hatásos nemzeti turisztikai kommunikáció csak átgondolt marketingstratégián alapulhat.
Az elmúlt négy év kormányzati turisztikai aktivitásában az ötletszerű, dilettáns, szakszerűtlen és átgondolatlan megoldások sora született, amelyek hatása a siralmas statisztikai adatokban tükröződik.
A legszembetűnőbb a beutazó turizmusunk hagyományosan 80%-át adó német nyelvű vendégek számában történt visszaesés.
A vonzó országkép kialakításához nélkülözhetetlen Budapest köztisztasági
és közbiztonsági állapotának javítása,
a Balaton lehetőségeinek és szerepeinek újragondolása,
világ- és nemzeti örökségeink, valamint a helyi értékeink tudatosabb védelme és kihasználása.
Meglévő értékeink megbecsülése
A termálvíz-kincsünkre épülő turisztikai fejlesztéseket folytatni kell.
A Széchenyi-Terv segítségével, nagy lendülettel elkezdődött építkezést az MSZP-SZDSZ kormány szakmai érvekkel alá nem támasztható okokkal megtörte, és csupán a ciklus utolsó időszakában kezdte valamelyest támogatni.
Az egészségturizmus szintén további tudatos fejlesztésre szorul!
Nem lehet abbahagyni a fürdők fejlesztésénél, hanem fel kell rá építeni a szuprastruktúrát is, ami már nemzetközileg is eladható termékcsomaggá avatja.
Kihasználatlanok még az egészségturizmus és egyéb aktív turizmuságak egymás hatását erősítő együttes fejlesztései, ami sajátos magyar kínálat lehetőségét hordozza magában.
Egyházpolitika
Antall József politikai örökségének életben tartása
A Magyar Demokrata Fórum hajdani elnöke, Magyarország első szabadon választott miniszterelnöke halálos ágyán a következő gondolatot hagyta reánk örökségül: “Keresztény Magyarországot akartam, mert csak ennek van jövője!”
A kommunista diktatúrát követő országépítésben és az Európai Unióhoz való csatlakozás nehéz és megerőltető útján is számíthatunk a történelmi egyházak által közvetített keresztény értékrend új erkölcsi életminőséget teremtő erejére.
E tényeket és tapasztalatokat is felismerve ismeri el az MDF a történelmi egyházak szolgálatát nemzetünk életében, s ezért támogatta és támogatja azok hitéleti, lelki, erkölcsi, kulturális, oktatásinevelési, gyógyító, szociális, karitatív és egyéb tevékenységét.
Az MDF elkötelezett feladatának tartja az egyházak alkotmányos, törvényi, anyagi és gyakorlati szabadságának biztosítását.
A világnézetileg semleges állam alapelve nem jelentheti az ateista vagy vallásilag közömbös világnézet támogatását, hiszen a nemzet testét alkotó polgárok többsége vallásosnak tartja önmagát.
Az egyházak tevékenységének igazságos finanszírozását!
Az egyházak közfeladat-átvállalása az állam válláról vesz le terheket, ezért az államnak – tiszteletben tartva az állampolgárok szabad intézményválasztását – biztosítania kell az egyházak közfeladatátvállalásának finanszírozását.
Mindezekből következően feltétlenül szükségesnek tartjuk az egyházakkal kötött szerződések maradéktalan betartását.
Műemlékeink fenntartása, rekonstrukciója – legyenek azok akár állami, akár egyházi tulajdonban – közös nemzeti ügyünk.
Az ebből adódó terhek, feladatok nem terhelhetik csupán a hívők közösségét.
Az MDF támogatja, hogy az SZJA 1%-ának felajánlásából származó összeg minden magyar állampolgár véleményének figyelembe vételével, a népszámlálási adatok alapján kerüljön felosztásra.
Valódi vallásszabadságot!
Szorgalmazzuk az egyház-alapítási törvény szigorítását, hangsúlyozva, hogy nem a vallásszabadságot kívánjuk korlátozni, hanem az azzal való visszaélést óhajtjuk megelőzni, a meglévőket felszámolni.
Korszerű kereszténydemokrata politikát!
A Magyar Demokrata Fórum vállalva a Robert Schumann-i hagyományokat, európai értelemben vett kereszténydemokrata pártnak vallja magát,
s legfontosabb küldetése, hogy a XXI. században együttmunkálkodjon a keresztény egyházakkal és a keresztény politikai erőkkel.
Külpolitika, határon túli magyarok
Külpolitikánk három, ma is érvényes antalli főeleme – uniós tagságunk,
jószomszédi politikánk
és a határon túli magyarok helyzete– a jövőben is meghatározott irányokat, tehát folyamatos teendőket jelentenek.
Magyarország sorsa az elmúlt évezredben a külpolitikán állt vagy bukott, a külpolitikát és a diplomáciai munka minőségét az MDF ezért tekinti meghatározónak.
A nemzeti külpolitika alapja a nemzetstratégia, amelynek alapvető kérdéseiben a lehető legszélesebb körű politikai egyetértésre van szükség.
Az MDF a maga nemzeti minimum-programján belül elengedhetetlennek tartja a nemzeti és az európai hagyományos értékekkel összeegyeztetett kül - és biztonságpolitikai doktrína megalkotását.
2006-ban elsődleges feladatunk külpolitikai aktivitásunk helyreállítása.
Az elmúlt ciklus reflexszerű megfelelési kényszereinek engedve, kezdeményezőkészségét elveszítve, nem egyszer tett tanúbizonyságot túlzott alkalmazkodásról,
a nemzeti érdek határozott képviseletének hiányáról.
A szinte láthatatlan magyar diplomácia működése kárpát-medencei, európai de Európán kívüli kapcsolatainknak rovására is ment.
Külkapcsolataink erősítését világszerte!
Az MDF az EU kül- és biztonságpolitikai keretein belül szükségesnek tartja kétoldalú politikai és gazdasági-kereskedelmi kapcsolataink erősítését világszerte, különös tekintettel az Amerikai Egyesült Államokra és az amerikai kontinens államaira, az Orosz Föderációra, Kínára, Japánra és Indiára.
Külkereskedelmünk mintegy 80 %-a ma az EU piacán realizálódik, feltétlenül szükséges ezért gazdasági diplomáciánk felélénkítése.
Hosszú távú érdekeinket szem előtt tartva, létre kell hozni a sokirányú posztgraduális képzést nyújtó Magyar Diplomáciai Akadémiát, amely a nemzeti elkötelezettségű, jól képzett diplomáciai kar utánpótlását biztosítja.
Biztonságosabb világért!
Az MDF NATO-tagságunkat Magyarország katonai biztonsági garanciájának tekinti.
Indokoltnak tartjuk a balkáni NATO-jelenlét fenntartását,
támogatjuk a szervezet kelet-európai bővítését, mindazokkal a szomszédos, illetve térségbeli államokkal, amelyeket demokratikus berendezkedésük és az emberi, kisebbségi jogok tiszteletben tartása erre alkalmassá tesz.
Hazánk meghatározó politikai-biztonságpolitikai célkitűzése a globalizálódott terrorizmus elleni, nemzetközi összefogásra épülő küzdelemben való aktív részvétel is.
A világméretű küzdelemben senki sem lehet a rendteremtés áldozata, de a terrorizmus elleni harc sem használható fel a demokratikus vívmányok és a kisebbségi jogok csorbítására.
Autonómiatörekvések támogatását,
külhoni állampolgárságot a határon túli magyaroknak!
A következő kormány elsődleges feladata a magyar autonómiatörekvések határozott képviselete a nemzetközi, diplomáciában, valamint a kétoldalú kapcsolatokban.
A szubszidiaritás, az önkormányzatiság és az EU regionális politikája lehetővé teszi a kisebbségek által lakott területek uniós fejlesztési régióvá alakítását, ami az autonómiák alapja lehet.
Az MDF az ún. kettős állampolgárság kérdését a 2005. december 5-i, félresiklott népszavazással nem tekinti lezárt ügynek.
Álláspontunk szerint különbséget kell tenni a kulturális és a politikai nemzethez való tartozás között.
A belső jogban és a nemzetközi dokumentumokban rögzíteni kell, hogy a Magyar Köztársaság a szomszédos államok magyar kultúrájú és önazonosságú állampolgárait a magyar kulturális nemzet tagjainak tekinti.
Szükségesnek tartjuk az EU több tagállamában is honos külhoni állampolgárság bevezetését.
Ehhez kapcsolódva kezdeményezzük, hogy nemzeti jelképeink egyesítésével, követve az évtizedes társadalmi és állami-önkormányzati gyakorlatot, legyen a Magyar Köztársaság állami zászlaja a köztársaság címerével ékesített nemzeti lobogó.
A szülőföldön való maradás támogatásért
Az MDF meggyőződése, hogy a határon túli magyar közösségek fönnmaradásához való hozzájárulás nem más, mint a jövőbe, önmagunkba való hosszú távú befektetés.
Szükségesnek tartjuk, hogy a magyar állam stratégiai vásárlásokkal, ugyanakkor a magyar magántőke vállalkozásait állami garanciavállalással is támogatva, fokozottabban vegyen részt a szomszédos államok, gazdasági és pénzügyi életében.
(kiemelten kezelve a vajdasági és a kárpátaljai magyarság munkaerő gondjait)
Célunk, hogy törvény határozza meg, hogy a Magyar Köztársaság mindenkori évi költségvetésének mekkora mértékét kell a határon túli magyarság támogatására fordítani.
Kezdeményezzük a „harmadik 1 %” bevezetését- a személyi jövedelemadó meghatározott részének az adózó rendelkezése szerinti a határon túli magyarság oktatási-kulturális céljainak támogatására.
Szükségesnek tartjuk a nemzeti önazonosság fönntartására irányuló kulturális és oktatási-nevelési támogatások összegének emelését, illetve azok összehangolását a Nemzeti Fejlesztési Tervvel.
A támogatások szükséges felülvizsgálata nem irányulhat sem a közalapítványok pénzének megnyirbálására,
sem a kedvezménytörvény lassan termőre forduló beruházásai költségeinek csökkentésére.
Működőképes MÁÉRT, Határon Túli Magyarok Bizottsága
Végre kell hajtani a Magyar Állandó Értekezlet intézményének reformját.
A pártpolitikai küzdelmek száműzni kell erről a fórumról, hatékony döntésképes működés-eljárási rendet kell kialakítani.
Kezdeményezzük az Országgyűlésben a Határon Túli Magyarok Bizottságának felállítását.
Ezzel teljes rendszer jönne létre, hiszen– Trianon után 85 évvel – a határon túli magyarság ügye a kormányzati és a társadalmi mellett a törvényhozás dimenziójában is megjelenne.
Biztonságpolitika
A biztonságos Magyarországért!
A Magyar Demokrata Fórum az Alkotmány, más jogszabályok, országgyűlési határozatok alapján a párt értékeinek messzemenő figyelembevételével alakítja ki politikáját, ezen belül biztonság- és védelempolitikáját is.
Alkotmányunknak megfelelően elutasítja a háborút, mint nemzetközi viták megoldásának eszközét.
Egyetlen államot sem tekintünk ellenségnek, de mindent megteszünk, hogy más állam se tekintsen minket ellenségnek.
Támogatjuk a régió országaival egyre mélyülő kapcsolatokat.
Érdekeltek vagyunk, hogy a szomszéd országok mind teljesebb számban az európai és atlanti szervezetek tagjaivá váljanak.
Az új veszélyforrásoknak megfelelő intézkedéseket!
A Magyar Demokrata Fórum honvédelmi politikája a védelemre, kihívásoknak megfelelő katonai potenciált, képességet felmutatni képes haderőre, a szövetségi együttműködésre, valamint ezek szerves egységére épül.
A kétpólusú nemzetközi rendszer összeomlása után jelentősen csökkent a világméretű fegyveres konfliktus veszélye, más oldalról viszont megnőtt a biztonsági kockázatok kihívások köre.
Etnikai, vallási ellentétek, a terrorizmus, az illegális fegyver és kábítószer kereskedelem, a tömegpusztító fegyverek elterjedése, természeti és ipari katasztrófák lehetőségei olyan védelmi szektor fenntartását követeli meg, amely garancia az ország békés fejlődésére, biztosítja a nemzeti érdekeinek érvényesítését, szolgálja a NATO és az Európai Unióhoz való tartozásunkból fakadó vállalásaink teljesítését.
A GDP-hez mért állami finanszírozás biztosítását!
Az MDF Magyarország biztonságának érdekében alapvetőnek tartja a pártok fölött álló, hosszú távú, konszenzusra épülő, társadalmilag elfogadható, GDP-hez mért állami finanszírozás biztosítását.
A kiszámítható fejlesztés, korszerűsítés erősítheti meg a szövetségi rendszeren belüli felajánlásaink racionális lehetőségeit, képességeit.
Aggodalomra ad okot, hogy az elmúlt években a biztonságpolitika leértékelődött Magyarországon.
Ez nemcsak abban nyilvánul meg, hogy a hadsereg létszáma folyamatosan csökken,
fegyvernemi kultúrák megszűnése fenyeget,
hanem a védelmi kiadásokra fordítható összegek csökkennek,
a civil kontrol csak formálisan működik.
2002-2006 között laktanyákat, kiképzőbázisokat, haditechnikai eszközöket újítottak fel, korszerűsítettek, majd hírtelen bezártak.
A költségvetései források pazarló felélésének véget kell vetni és költséghatékony belső struktúrákat kell kialakítani,
vagyis a haderő valóban feleljen meg az alkotmányban megfogalmazott feladatrendszernek.
Erős, hatékony hadsereget!
Az MDF szükségesnek tartja az önkéntes haderő létszámkeretének harmincezer fős rögzítését.
A hadsereg belső struktúrájának racionalizálását, elsősorban a nemzeti és szövetségi feladatrendszerek alapján kell elvégezni.
Az új típusú biztonsági kockázatokra, kihívásokra nem elegendő csupán 1000 fős, globális műveletekben bevethető katonai erő.
A haderő, ezen belül a békeműveletekben bevethető katonai erő létszámát az határozza meg milyen nemzetközi szerepvállalást kívánunk teljesíteni, milyen kül-, és szövetségi politikát kívánunk folytatni.
Kiszámítható életpályát!
Biztosítani kívánjuk, hogy a Hazánk védelmét szolgálók előtt kiszámítható életpálya és jövőkép álljon.
Fel kívánjuk számolni a humánerőforrás területén tapasztalható pazarlást.
Szükség esetén bevethető, önkéntes alakulatokat!
Javasoljuk az önkéntes haderőt kiegészíteni képes, szükség esetén, mozgósítás útján megalakítandó katonai szervezetek kialakítását, amelyeket nem önálló katonai alakulatokként képzelünk el.
Ezen egységek békeidőben képesek lennének közreműködni és segítséget nyújtani természeti-, és ipari katasztrófák megelőzéséhez, felszámolásához, részt venni humanitárius segítségnyújtásban határainkon belül és igény esetén szomszédos országainkban.
Terrorcselekmény, fegyveres konfliktus, háborús veszély időszakában bevonható lenne ipari, közlekedési és egyéb polgári és katonai létesítmények védelmére, őrzésére.
Korábbi programjainkban is javasoltuk a felsorolt feladatok megoldására alkalmas katonai szervezetek kialakítását, a Nemzetőrség megnevezést használatát.
Oktatás
Kiszámítható közoktatást
A Magyar Demokrata Fórum szerint az első és legfontosabb feladatként vissza kell adni a pedagógusoknak a döntési kompetenciát, magyarul szólva: osztályozhassanak, értékeljenek és nevelhessenek, hiszen ez a feladatuk.
Legalább ilyen fontos feladatnak érezzük, hogy az iskoláinkban jókedvű, kiegyensúlyozott, életre való és hagyományainkkal tisztában lévő diákokat képezzenek.
Az MDF a középfokú oktatásban helyre kívánja állítani a gazdaság igényeinek megfelelő arányt a szakképzés és a gimnáziumi képzés között.
Indokoltnak látjuk a bonyolult és költséges kétszintű érettségi vizsga rendszerének leegyszerűsítését,
a központi költségvetésben pedig biztosítani kell a valós költségek fedezetét.
A sajnálatosan fogyatkozó gyereklétszám miatt felszabaduló pedagógusok át – és tovább képzése úgyszintén fontos feladat.
Az MDF a közművelődési intézményekbe, könyvtárakba, múzeumokba és ifjúság segítő szolgálatokhoz, non profit szervezetekhez irányítaná az iskolákban nem foglalkoztatott pedagógusokat.
Az MDF támogatja az egyházak bővülő szerepvállalását az oktatásban.
Megőrizni a művészeti oktatásunk értékeit
Az alapfokú művészeti oktatás sorsát kiemelten kell kezelnünk, nem szabad hagynunk, hogy ez a nemzetközi mércével nézve is modell értékű rendszer elsorvasszák.
Az MDF megakadályozta a költségvetési elvonást ezen intézményektől, de sajnos a jelenlegi támogatási forma sem elegendő a biztos működéshez.
Az alapfokú művészeti oktatási intézmények korábbi normatív támogatását vissza kell adni, hiszen sok településen ezen intézmények jelentik az egyetlen plussz oktatási lehetőséget a diákoknak.
A Magyar Demokrata Fórum mindezek mellet szorgalmazza, hogy a képzési ágak szakmai szervezeteinek bevonásával történjen meg a képzési rendszer minőségbiztosítási elveinek a kialakítása.
Adjuk vissza a szakképzés becsületét
A szakképzés alapvető célja a munkaerő-piaci igények kielégítése.
Az MDF úgy gondolja, hogy az  iskolai rendszerű szakképzés fő feladata, hogy lehetővé tegye a munkaerőpiacra történő belépést, továbbá egy adott gazdasági ágazat tekintetében széleskörű, megalapozott ismeretek megszerzését biztosítsa, amely stabil alapot nyújthat a későbbi át- és továbbképzésekhez.
Az MDF sürgeti az Országos Képzési Jegyzék sürgős felülvizsgálatát, és a benne szereplő szakképesítések számának drasztikus csökkentését.
Alapvető követelmény a munkaerőpiac változásaihoz igazodó, rugalmas  szakképzési rendszer kialakítása, melyet a magyarországi iparkamarák és a munkaadói oldal is  folyamatosan hangoztat.
A Magyar Demokrata Fórum szorgalmazza a modulokra épülő rendszer kialakítását, melyben, több szakmában előfordulhatnak azonos elemek (modulok).
Az azonos elemek rögzítése megkönnyíti a szakmák közti átjárást, illetve költségkímélő megoldást biztosít.
XXI. századi felsőoktatást Az Magyar Demokrata Fórum minden erővel támogatja a bolognai folyamatnak megfelelő több ciklusú képzési rendszert.
A siker érdekében a hallgatókkal, oktatókkal és intézményvezetőkkel meg kell értetni a rendszer működését.
Az MDF úgy látja, hogy a legfontosabb feladat az, hogy mind az alapképzésben, mind a mesterképzésben az államilag, normatív alapon finanszírozott képzésekre felveendő hallgatók számát összhangba kell helyezni a társadalmi és munkaerő piaci elhelyezkedési igényekkel.
Szükség esetén ki kell mondani azt is, hogy nincsen szükség arra, hogy hazánkban kilenc felsőoktatási intézményben képezzenek jogászokat.
Gyakorlat orientált, a munkaerőpiac igényeivel összhangban lévő alapképzéseket kell elindítani 2006 szeptemberétől.
A Magyar Demokrata Fórum el tudja fogadni a magántőke bevonásával történő felsőoktatási fejlesztéseket,
de csak úgy, hogyha ennek a terheit nem a hallgatók fogják megfizetni.
Az MDF a korábban jóváhagyott intézményfejlesztési tervek mentén kívánja részben állami szerepvállalás mellett a felsőoktatási épületek és kollégiumok építését folytatni.
A hallgatói ellátórendszer radikális átalakítását!
A hallgatói ellátórendszer radikális átalakítására van szükség: a diákhitel nem ösztöndíj, viszont a szociálisan hátrányosabb, nehezebb helyzetben lévő hallgatók számára esélyt ad.
A hallgató normatíva növelése szükséges, viszont a megemelt támogatást, nem szabad 2000-3000 Ft-os szociális támogatásra elaprózni, hanem magasabb összegű tanulmányi ösztöndíjakra szabad csak fordítani.
A legnehezebb helyzetben lévő hallgatók támogatását kizárólag az Esély a tanulásra és a Bursa Hungarica ösztöndíjaknak kell megoldaniuk.
Az állam viszont ismerje el a teljesítményt és a jól, kiválóan teljesítő hallgatóknak magasabb alapösztöndíjban és nagyobb számú Köztársasági Ösztöndíjban részesüljenek.
Az MDF 2006 szeptemberétől 30%-os ösztöndíjemeléssel és majd a következő években folyamatos infláció követő növeléssel tudná elképzelni a hallgatói ösztöndíjak jövőjét.
Az MDF a magyar hallgatók számára elérhető külföldi ösztöndíjak számának 50%-os növelését szeretné elérni 2010.-ig.
Ehhez növelni kívánjuk az ERASMUS/SOCRATES ösztöndíjak jelenlegi átlag összegét 50 %-al,
valamint minél több újabb és újabb külföldi felsőoktatási intézménnyel és ösztöndíjprogrammal történő kapcsolatfelvételt támogatunk.
Az évtized végéig el kell érni, hogy a felsőoktatásban tanuló hallgatók 60-70 %-a rendelkezzen laptoppal, mellyel egyszerűbbé és gazdaságosabbá válhat az oktatás és a tanítás egyaránt.
Az MDF célzott adókedvezményekkel, hallgatókra számára kialakított speciális konfigurációkkal és célzott pályázati rendszerrel segítené elő az elérhető laptop vásárlást.
A Kutatás –Fejlesztésért az oktatásban
A Magyar Demokrata Fórum az egyetemekre felvehető államilag finanszírozott, ösztöndíjas doktorandusz keretlétszám 50%-os növelését,
valamint ösztöndíjuk emelését feltétlenül szükségesnek tartja.
Az MTA-n és a felsőoktatásban a doktori eljárások egyszerűsítése,
több és jobb lehetőségekkel bíró kutatói státusz létesítése indokolt annak érdekében, hogy ne hagyják ott a fiatal kutatók a tudásközpontjainkat.
