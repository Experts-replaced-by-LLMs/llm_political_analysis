Zjazd Strany maďarskej koalície dňa 16. júna 2006 v Komárne prijal nasledovný volebný program strany na volebné obdobie 2006-2010.
1. Silnejšia Strana maďarskej koalície, kvalitnejší život pre menšiny
Za uplynulých osem rokov sa dokázalo, že vďaka účasti SMK vo vláde Slovenskej republiky sa zvyšovala dôveryhodnosť a uznanie krajiny v zahraničí.
Svojím postojom si SMK vyslúžila hodnotenie „spoľahlivý partner“.
Za rozvinutejší, kultúrnejší svet okolo nás, ktorý bol vybudovaný za miliardy korún, môžeme vďačiť občanom-voličom SMK.
Rekonštrukcia Mostu Márie Valérie medzi Štúrovom a Ostrihomom výrazne pomohla oživeniu ekonomiky regiónu.
SMK pokračuje v tomto úsilí podporovaním rekonštrukcie mostov po Ipli.
Našou prioritou je zastupovať záujmy národnostne zmiešaného regiónu, obývaného Maďarmi i Slovákmi,
ako aj podporovať zámery celoslovenského významu.
Našou snahou bude, aby sa znižovala, ba dokonca odstránila ekonomická a sociálna neistota.
Naďalej treba podporovať rozvoj regiónov, čo možno dosiahnuť jednak zlepšením rozvojového potenciálu malých a stredných podnikateľov v týchto regiónoch,
zároveň však treba odborne i ekonomicky podporovať regionálne združenia obcí.
Zvláštnu pozornosť treba venovať životaschopnosti a zachovaniu našich kultúrnych ustanovizní.
Tieto aktivity sú dôležité nielen pre zachovanie kultúrneho dedičstva, ale aj pre budovanie budúcnosti.
Pozornosť treba venovať cezhraničným regionálnym združeniam, spolupráci v regióne Medzibodrožie – južný Zemplín, Boršodu a Abova, Gemera, Novohradu, Poiplia, oblasti Štúrova a Ostrihomu, ako aj spolupráci Podunajského regiónu s maďarskou župou Győr-Moson-Sopron.
Medzi najdôležitejšie ciele SMK patrí: podporovať a zastupovať ekonomické a spoločenské záujmy regiónov so zmiešaným obyvateľstvom,
legitímnymi prostriedkami bojovať za posilnenie právneho postavenia všetkých minorít na Slovensku,
pomáhať občanom pri uplatňovaní svojich práv,
presadzovať záujmy regionálnej verejnej správy
a zastupovať úsilia občanov o vytvorenie samosprávnych združení.
Z uvedených dôvodov predstavuje SMK – oproti ostatným politickým stranám – jedinú alternatívu pre občanov na tomto území.
Strana maďarskej koalície je predstaviteľom týchto ideí.
2. Demokracia a rovnosť šancí
Strana maďarskej koalície považuje za úspech, že východiská volebného programu strany z roku 2002 sa stali súčasťou vládneho programu uplynulého volebného obdobia.
Sme presvedčení, že aj vďaka politike SMK nastal pokrok v budovaní demokracie,
v oblasti rovností šancí
a dodržiavania základných ľudských, občianskych a menšinových práv.
Vďaka snahe SMK je zákonom garantované právo menšín používať mená a priezviská v ich materinskom jazyku;
• bol prijatý antidiskriminačný zákon, ktorý zakazuje akúkoľvek diskrimináciu na základe rasy, národnosti, vierovyznania atď.;
• bolo v ústave posilnené postavenie verejného ochrancu práv tzv. ombudsmana a zároveň sa docielilo, aby jeho úrad vybavoval sťažnosti aj v jazyku národnostných menšín;
• boli finančné prostriedky na podporu kultúr národnostných menšín zdvojnásobené;
• bola pri Výbore NR SR pre ľudské práva, národnosti a postavenie žien zriadená Komisia pre rovnosť šancí;
• bola zákonom zriadená maďarská univerzita, čím sa vytvorila možnosť vysokoškolského štúdia v materinskom jazyku.
Avšak popri spomenutých úspechoch sa nám v uplynulom volebnom období nepodarilo zrealizovať mnohé ďalšie predsavzatia a dosiahnuť všetky vytýčené ciele.
Preto nie sme spokojní s tým, že• sa nepodarilo ústavou zlepšiť postavenie národnostných menšín;
• nebol prijatý zákon o právnom postavení menšín, resp. zákon o financovaní kultúr národnostných menšín;
• naďalej chýba uspokojivý zákon o používaní jazyka národnostných menšín;
• sa nedocielil rovnaký pokrok v dosahovaní rovnosti šancí pohlaví v rôznych oblastiach spoločenského života;
• pri vytváraní rovnosti šancí pre Rómov bolo dosiahnuté iba čiastkové napredovanie;
• ani členstvo v EÚ neprinieslo zrušenie Benešových dekrétov.
Sme presvedčení, že v uplynulom volebnom období sa na Slovensku výrazne zlepšila situácia v oblasti judikatúry a právnej istoty.
Avšak v oblasti uplatňovania práv a odbúravania negatívnych spoločenských stereotypov sa žiadajú nové prístupy.
Za najdôležitejšie úlohy a ciele budúceho volebného obdobia považujeme preto nasledovné:
Ústava
Je potrebné ústavou zlepšiť postavenie národnostných menšín.
SMK sa bude usilovať o presadenie zmeny preambuly ústavy z národného na občiansky princíp.
Kultúrne práva
SMK naďalej považuje za svoj legitímny cieľ vytvorenie inštitucionálneho systému menšinových samospráv.
SMK bude naďalej presadzovať prijatie zákona o postavení národnostných menšín, resp. zákona o financovaní kultúr národnostných menšín.
SMK urobí všetko pre to, aby bol vytvorený inštitucionálny systém menšinových samospráv, finančné zabezpečenie menšinových inštitúcií s dôrazom na zabezpečenie kultúrnej a školskej samosprávy.
Jazykové práva
Súčasné zabezpečenie jazykových práv národnostných menšín SMK nepovažuje za dostatočné.
SMK sa bude usilovať o ďalšie rozširovanie jazykových práv národnostných menšín.
Budeme sa snažiť o rozšírenie zákona o používaní jazyka národnostných menšín v zmysle Európskej jazykovej charty.
Vďaka SMK sa podarilo zákonom garantovať právo menšín na používanie mien a priezvisk v ich materinskom jazyku.
Keďže túto možnosť dosiaľ využilo len málo občanov, bude SMK iniciovať informačnú kampaň o možnostiach daných zo zákona zameranú predovšetkým na rodičov, podnikateľov a samosprávy.
SMK urobí všetko pre to, aby používanie názvov obcí, resp. názvov mestských častí (v prípade Bratislavy, hlavného mesta SR) v jazyku národnostných menšín bolo umožnené všade tam, kde podiel národnostných menšín dosiahne 10 % (namiesto súčasných 20 %).
SMK bude naďalej vyvíjať úsilie, aby SR uznala jazykové práva národnostných menšín vyplývajúce z Jazykovej charty a aby bol maďarský jazyk klasifikovaný za regionálny jazyk.
Verejnú správu a regionalizmus
SMK nemôže byť spokojná s územnosprávnym rozčlenením krajiny, predovšetkým preto, že súčasný stav nepredstavuje perspektívu rozvoja južného Slovenska.
SMK preto bude podporovať zmenu územnosprávneho členenia s dôrazom na vytvorenie prirodzených regiónov.
Zákaz diskriminácie
Prispením SMK sa podarilo prijať antidiskriminačný zákon.
Vďaka nemu sa zakazuje akákoľvek diskriminácia na základe rasy, národnosti, vierovyznania atď. vo všetkých oblastiach spoločenského života.
Upravili sme aj postavenie Slovenského strediska pre ľudské práva, na základe čoho už môže poskytovať bezplatnú právnu pomoc.
SMK bude aj v budúcnosti pozorne sledovať činnosť verejného ochrancu práv, s dôrazom na riešenie problémov týkajúcich sa práv národnostných menšín.
V súlade so zákonom o ochrane osobných údajov sa SMK naďalej zasadzuje o zrušenie povinnosti uvádzať národnosť na úradných tlačivách.
Rovnosť šancí a ľudské práva
Uplatnenie rovnosti príležitostí pohlaví v práci a vo verejnom živote považuje SMK za jednu zo svojich priorít.
Považujeme za nespravodlivé rozdielne odmeňovanie mužov a žien za rovnakú prácu, ako aj odvetvovú segregáciu žien.
Preto chce SMK v tomto smere presadiť princíp rovnakej odmeny za rovnakú prácu a zamedziť tak mzdovej diskriminácii pohlaví.
Oblasť rodinného násilia, znevýhodňovania žien pri návrate z materskej dovolenky a pod. sú oblasti, ktorým budeme musieť v budúcnosti venovať zvýšenú pozornosť.
SMK bude podporovať rozširovanie siete útulkov pre obete trestných činov, resp. rodinného násilia aj na južnom Slovensku.
Rovnosť práv Rómom
Snahou SMK je, aby všetci občania SR, vrátane Rómov, mali zabezpečené rovnaké šance uplatniť sa v spoločnosti, a to prostredníctvom proaktívnych (podporných) programov zameraných na:
• zabezpečenie rovnakého prístupu ku kvalitnému vzdelaniu;
• zvyšovanie kvalifikácie a rozvoj zručností potrebných pre uplatnenie sa na trhu práce;
• zlepšovanie životných podmienok.
Treba venovať zvýšenú pozornosť zlepšeniu podmienok bývania vo výlučne rómskych osídleniach.
Myslíme si, že vyriešenie problematiky rómskych osád bude v nasledujúcom období kľúčovým elementom rómskej politiky.
Treba presadiť opatrenia na podporu zamestnávania Rómov vo verejnej a štátnej správe, ako aj v súkromnej sfére.
Myslíme si, že štát sa ani v najbližšom období nemôže zriecť vytvárania pracovných príležitostí pre sociálne slabé skupiny obyvateľstva, predovšetkým Rómov, ako aj riešenia ich bytovej otázky.
Naďalej treba pokračovať v projekte rómskych asistentov v oblasti školstva, zdravotníctva a sociálnej sféry.
SMK bude aj naďalej bojovať proti všetkým formám diskriminácie, a to aj posilňovaním kompetencií a kapacít špecializovaných inštitúcií tak, aby bola ochrana pred diskrimináciou dostupná všetkým na území SR.
Preto treba rozšíriť a upevniť kompetencie splnomocnenca vlády pre rómsku menšinu.
Právo na vzdelanie
Aj po zriadení maďarskej univerzity bude SMK podporovať rozvoj a vzájomnú spoluprácu tých inštitúcií, na ktorých prebieha vysokoškolská výučba v maďarskom jazyku.
Základné školy s nízkym počtom žiakov pôsobiace v malých obciach okrem vzdelávacích úloh plnia aj iné dôležité osvetové a spoločenské funkcie pre spoločenstvo, preto ich zachovanie, fungovanie a rozvoj považuje SMK za kľúčové.
SMK bude venovať osobitnú pozornosť vzdelávaniu zdravotne postihnutých a hendikepovaných detí v ich materinskom jazyku a ich spoločenskej integrácii.
Vzdelávanie detí v materinskom jazyku považuje SMK naďalej za najoptimálnejšie riešenie, a preto podporí všetky iniciatívy v tejto oblasti.
Cirkev a vierovyznanie
Rešpektujúc nezávislosť cirkví SMK podporuje vymenovanie maďarského pomocného biskupa, resp. vikárov v tých biskupstvách, kde o to veriaci žiadajú.
SMK bude naďalej apelovať na potrebu riešenia problému výučby teológie aj v maďarskom jazyku.
SMK podporuje žiadosť tak katolíckej a evanjelickej, ako aj reformovanej, resp. gréckokatolíckej cirkvi na štátnu pomoc a finančné zabezpečenie v oblasti diakonickej služby, čiže pomoc a službu chudobným a chorým zo strany cirkevných inštitúcií.
SMK naďalej podporuje právny boj historických cirkví o spätné získenie majetku.
Štát a symboly
SMK bude presadzovať, aby na základe medzinárodných dohovorov aj na Slovensku bolo uznané právo národnostných menšín používať svoje národné symboly a možnosť oslavovať svoje národné sviatky.
Historické krivdy
V záujme zrušenia následkov Benešových dekrétov a ďalších právnych noriem prijatých v duchu uplatnenia princípu kolektívnej viny bude SMK iniciovať v súčinnosti s odborníkmi dialóg na vypracovanie modelov uskutočnenia morálneho a finančného odškodnenia.
SMK urobí všetko preto, aby v procese vysporiadania vlastníckych pomerov tzv. pôd neznámych vlastníkov naďalej úspešne hájila záujmy vlastníkov pôdy.
SMK považuje otázku nútených deportácií do ČR, resp. vysťahovania v rámci výmeny obyvateľstva do Maďarska po II. svetovej vojne za nevyriešený a stále existujúci problém.
Usporiadanie požiadaviek odškodnenia obetí protizákonne odvlečených zo Slovenska na nútené práce do ČR v rokoch 1946 -- 47 považujeme za morálnu otázku, a preto ich podporujeme.
Za ďalšie dôležité úlohy v nasledujúcom volebnom období SMK považuje: • V oblasti práva na ľudskú dôstojnosť bojovať proti rasizmu.
Je potrebné prijať nový účinný akčný plán boja proti rasizmu a všetkým formám xenofóbie.
• V oblasti dodržiavania slobody tlače a prejavu rozšíriť národnostné vysielanie vo verejnoprávnych médiách.
• V oblasti práva na ľudskú dôstojnosť humanizovať opatrovateľské služby a starostlivosť o občanov v zdravotníckych zariadeniach a domovoch dôchodcov.
• Venovať zvýšenú pozornosť ochrane práv detí.
• V oblasti súdnictva a práva na spravodlivý proces venovať zvýšenú pozornosť aplikácii nového trestného zákona a trestného poriadku.
• V oblasti sociálnych práv presadzovať novelizáciu Európskej sociálnej charty.
3. Rastúca ekonomika, vyššia životná úroveň
Východisková situácia
SMK je už druhé volebné obdobie členom vládnej koalície a zastáva významné pozície v exekutíve.
Koalícia vzniknutá po voľbách v r. 1998 zdedila zadĺženú a neefektívnu štátnu správu, boriacu sa s problémami ekonomickej nerovnováhy, zle štruktúrovanú a málo efektívnu ekonomiku.
Je teda prirodzené, že nová vláda musela predovšetkým riešiť túto neutešenú situáciu a zároveň zrýchleným tempom pripraviť krajinu na členstvo v EÚ.
Riešenie problémov vo verejných financiách, predovšetkým spomalenie rastu zadĺženosti štátu si vyžiadalo významné zníženie rozpočtových výdavkov, čo malo negatívne dôsledky aj na životné podmienky obyvateľstva.
Prijatými úspornými opatreniami sa podarilo skonsolidovať verejné financie, nastoliť dynamickú rovnováhu ekonomiky a naštartovať jej rast.
Počas druhého, tzn. terajšieho volebného obdobia musela vláda riešiť dve dôležité úlohy.
Prvá: zabezpečiť vstup Slovenska do EÚ,
druhá: uskutočniť reformy veľkých, verejnoprospešných systémov poskytujúcich služby obyvateľstvu, akými sú verejná správa, sociálne zabezpečenie, zdravotníctvo, školstvo a obrana.
Tieto systémy bolo potrebné zmeniť na trhovo uspôsobené, aby sa mohla zvýšiť efektívnosť a kvalita poskytovaných služieb obyvateľstvu a umožnila sa tým dlhodobo udržateľná konsolidácia verejných financií.
V súvislosti s reformami je potrebné zdôrazniť, že vypracovaním a schválením zákonov umožňujúcich vytvorenie trhovo uspôsobených systémov sa reformy len začali.
V zákonoch definované podmienky a mechanizmy bolo potrebné najprv vytvoriť a začať ich uplatňovať v praxi.
Keďže však „skúškou pudingu je jedenie“ a problémy sú väčšinou ukryté v detailoch, možno ich identifikovať a odstrániť len počas fungovania spomínaných systémov.
Tieto systémy boli vytvorené a uvedené do praxe, ale ich činnosť je potrebné ešte vyladiť tak, aby priniesli očakávané výsledky.
Túto prácu vláda začala, ale jej úspešné zavŕšenie sa už, z časových dôvodov, presunie do budúceho volebného obdobia.
Bolo by preto dobré, aby túto prácu vykonala súčasná alebo jej podobná koalícia.
Existuje totiž oprávnená obava, že silne ľavicová a populistická vládna koalícia by demontovala tieto ťažko vybudované a zreformované systémy, ktoré sú schopné dlhodobo udržateľného uspokojovania potrieb obyvateľstva.
Pokiaľ ide o stav slovenskej ekonomiky, je možné konštatovať, že rovnovážne a dynamicky rastie.
Miera ekonomického rastu, vyjadrená v percentách HDP (hrubý domáci produkt), dosiahla v r. 2004 5,5 %, v r. 2005 6 %, a v r. 2006 sa v zákone o štátnom rozpočte počíta s 5,4 %-ným rastom.
Miera inflácie je relatívne nízka, v r. 2004 dosiahla 7,5 %, v r. 2005 2,7 % a v r. 2006 sa očakáva 2,5 %-ná úroveň.
Tento priaznivý vývoj však môže byť negatívne ovplyvnený rastom svetových cien energií.
Deficit verejných rozpočtov, vyjadrený v % HDP, predstavoval v r. 2004 3,9 %, v r. 2005 2,9 % a predpokladaný deficit v r. 2006 by mal dosiahnuť 2,9 %.
Žiaľ, ani vysoký ekonomický rast nebol schopný významne znížiť mieru nezamestnanosti, ktorá v r. 2005 bola na úrovni 16,2 %, v r. 2008 by mala poklesnúť na 15,4 % a v r. 2010 na 14,5 %.
V ostatných troch rokoch sa ekonomika síce dynamicky rozvíjala, avšak tento rozvoj sa týkal predovšetkým hlavného mesta Bratislavy a jej okolia, niektorých oblastí západného Slovenska, ako aj veľkých miest, ako Žilina, Banská Bystrica, Košice a ich aglomerácií, a v malej miere sa to dotklo regiónov stredného a východného Slovenska.
Vo viacerých regiónoch Slovenska, obývaných príslušníkmi maďarskej národnostnej menšiny, je vysoká nezamestnanosť, je zlá, nevyhovujúca vybavenosť základnou infraštruktúrou, je zlá, nediverzifikovaná štruktúra ekonomiky, zdravotný stav obyvateľstva je alarmujúci a zhoršili sa aj dopravné podmienky.
SMK ako člen vládnej koalície sa v uplynulých dvoch volebných obdobiach usilovala zmeniť túto situáciu, najmä v tých oblastiach, ktoré patrili do pôsobnosti rezortov, ktoré jej nominanti riadili.
Keďže však výsledky uskutočnených reforiem umožnia výraznejší rast životnej úrovne a zlepšenie životných podmienok obyvateľstva až v nasledujúcich rokoch, spomenutá pomoc nebola a ani nemohla byť taká, aby výrazne zmenila existujúcu situáciu.
Pätnásť rokov od začiatku spoločenskej a ekonomickej transformácie u nás naďalej pretrvávajú vážne a objektívne prekážky brániace spoločenskej mobilite.
Slovenská spoločnosť sa nestala sociálne otvorenejšou.
Potreba samostatnosti, môcť samostatne rozhodovať o sebe a na budúcnosť orientované myslenie sa, žiaľ, nestalo všeobecne akceptovanou hodnotou našej spoločnosti.
Jej veľká časť neverí vo svoje schopnosti formovať vlastnú budúcnosť.
Hospodársko-politické priority SMK
Vo vízii SMK je Slovensko s dlhodobo dynamicky a rovnovážne rastúcou ekonomikou, schopné zabezpečiť pre svojich občanov vhodné uplatnenie, rastúcu životnú úroveň, dobré životné podmienky a sociálnu istotu.
Hospodárska politika SMK v budúcom volebnom období má zabezpečiť realizáciu piatich dôležitých a vzájomne previazaných priorít: • rýchly a rovnovážny hospodársky rast;
• zavedenie spoločnej európskej meny euro v r. 2009;
• tvorba nových pracovných miest;
• rozvoj regiónov a vidieka;
• rozvoj infraštruktúry.
Rýchly a rovnovážny hospodársky rast preto, lebo ním vytvorené zdroje umožňujú aj rýchly rast životnej úrovne a zlepšenie životných podmienok obyvateľstva, tiež rozvoj vzdelania, vedy, kultúry, zdravotníctva, sociálneho zabezpečenia, ako aj samotnej ekonomiky.
Zavedenie eura v r. 2009 preto, lebo euro ako spoločná mena EÚ zaručuje stabilnejší výmenný kurz, a tým znižuje straty vyplývajúce z jeho výkyvov.
Vylučuje vplyv výkyvov výmenných kurzov v oblasti zahraničného obchodu a cestovného ruchu medzi krajinami patriacimi do eurozóny, zjednoduší vzájomné zúčtovanie a odstráni náklady, ktoré sú spojené s výmenou národných mien (transakčné náklady).
Dôležitá je aj skutočnosť, že spoločná mena euro nie je taká vystavená útokom valutových špekulantov ako národné meny malých krajín.
Tvorbu pracovných miest preto, lebo podmienkou existenčnej istoty človeka je mať zamestnanie, mať prácu.
Úlohou štátu v tejto oblasti je aktívnou politikou zamestnanosti a rozvojovými programami vytvárajúcimi pracovné príležitosti znižovať počet trvale nezamestnaných.
Jeho úlohou je pomáhať pri získaní zamestnania pre prechodne nezamestnaných, ako aj pri realizácii práva na prácu pre osoby so zníženou pracovnou schopnosťou a zdravotne postihnutých.
Cieľom je minimalizovať mieru nezamestnanosti u nás.
Medzi základné úlohy štátu v tejto súvislosti považujeme tvorbu takého politického a ekonomického prostredia, ktoré stimuluje príliv investícií a tým tvorbu pracovných miest.
Rozvoj regiónov a vidieka preto, lebo nespravodlivá protimenšinová politika bývalého komunistického režimu celé oblasti obývané maďarskou národnostnou menšinou vylúčila z ekonomického rozvoja.
Úlohou hospodárskej politiky SMK je zabezpečiť rozvoj týchto zaostalých, respektíve so štrukturálnymi problémami sa boriacich regiónov a oblastí na úroveň rozvinutých regiónov Slovenska.
Rozvoj infraštruktúry preto, lebo najväčšou prekážkou pokroku v oblasti rastu životnej úrovne, skvalitnenia životných podmienok a rastu spoločensko-ekonomickej konkurencieschopnosti regiónov obývaných príslušníkmi maďarského národnostného spoločenstva je ich nedostatočná infraštrukturálna vybavenosť.
Zmena stratégie hospodárskej politiky
SMK podporuje názor EÚ formulovaný v upravenej Lisabonskej stratégii, že dlhodobo udržateľný vysoký hospodársky rast v krajinách EÚ je možné zabezpečiť len rozvojom znalostnej ekonomiky.
Rast inovačnej schopnosti znalostnej ekonomiky predpokladá, že politika ako taká bude venovať zvýšenú pozornosť rozvoju vedy, výskumu a vývoja, vzdelaniu, zamestnanosti, informačnej spoločnosti a podnikateľskému prostrediu.
Tiež je potrebné zabezpečiť, aby rozvoj spomínaných oblastí vyústil v produkciu moderných, životné prostredie a energiu šetriacich výrobkov a technológií.
Strana maďarskej koalície už vo svojom volebnom programe z r. 2002 odporúčala, aby hospodárska politika vlády prešla od odvetvovej stratégie rozvoja ekonomiky na stratégiu jej regionálneho rozvoja.
Táto zmena stratégie má zásadný význam.
Jeho podstata spočíva v tom, žehospodárska politika vlády sa primárne nekoncentruje na rozvoj tzv. ťažných odvetví (napr. automobilového priemyslu), ale na rozvoj zaostalých, resp. so štrukturálnymi problémami sa boriacich regiónov.
Stimuluje ich dynamický, dlhodobo udržateľný rozvoj a dobiehanie úrovne rozvinutých regiónov.
Keďže hospodárska činnosť sa realizuje v čase a priestore, keď rozvíjame ekonomiku zaostalých regiónov, zároveň rozvíjame aj ekonomiku štátu ako celku.
Táto rozvojová stratégia prisudzuje dôležitú úlohu územiam, teda krajským, ale aj obecným samosprávam, ktoré plnia úlohu „gazdu“, „hospodára“ v danom regióne.
Prínosom regionálnej stratégie hospodárskeho rozvoja je, že je založená predovšetkým na využití vnútorných, regionálnych zdrojoch ekonomického rastu.
Takými sú humánne, prírodné, geografické, hmotné a finančné zdroje a v nich obsiahnuté komparatívne výhody regiónov.
Základnou požiadavkou tejto stratégie je diverzifikácia hospodárskej štruktúry regiónov, aby konjunkturálne výkyvy trhu nemohli v základoch otriasť ekonomickou situáciou regiónov a tým aj životnou úrovňou a životnými podmienkami ich obyvateľstva.
Hospodársko-politické ciele, úlohy a návrhy na ich riešenie
Rýchly hospodársky rast.
Konsolidácia verejných financií a pozitívny vývoj činiteľov hospodárskeho rastu vytvárajú priestor pre to, aby dynamika hospodárskeho rastu v budúcom volebnom období sa pohybovala ročne na úrovni 5 – 6 %.
Táto miera je na úrovni potenciálneho produktu slovenskej ekonomiky.
Ekonomický rast bude stimulovaný predovšetkým exportom, spotrebou obyvateľstva a investíciami.
Bude potrebné dbať na to, aby dominantným faktorom bol export a naďalej klesal význam verejnej spotreby.
Kapitálové vstupy potrebné na modernizáciu a rozvoj slovenskej ekonomiky budú popri domácich investoroch zabezpečovať priami zahraniční investori.
Zahraničné investície budú najvýraznejšie zvyšovať produktivitu výrobných faktorov, ktorá ku koncu volebného obdobia by mala dosiahnuť 4 – 5 %-nú mieru ročne.
Modernizácia štruktúry ekonomiky.
Zmena štruktúry ekonomiky je nepretržitý proces, ktorý ju prispôsobuje stále sa meniacim požiadavkám trhu.
V tomto procese sa presadzuje niekoľko zákonitých tendencií, ktoré by hospodárska politika mala rešpektovať v záujme dlhodobo udržateľného rozvoja ekonomiky.
Takýmito zmenami v štruktúre ekonomiky je pokles podielu poľnohospodárstva na tvorbe HDP, taktiež klesajúci podiel vykazuje aj priemyselná produkcia, kým podiel služieb dynamicky rastie.
Progresívnou zmenou v štruktúre priemyslu, ktorá zvyšuje konkurencieschopnosť a efektivitu ekonomiky, je rastúci podiel výrobkov s nižšou materiálovou a energetickou náročnosťou a s vyššou pridanou hodnotou.
Uvedené tendencie musí hospodárska politika zohľadniť pri podpore modernizácie štruktúry ekonomiky.
Potrebné je teda podporovať výrobu produktov s nízkou náročnosťou na materiálové a energetické vstupy a s vysokým podielom pridanej hodnoty na tvorbe HDP.
V rámci služieb osobitnú pozornosť treba venovať cestovnému ruchu, pre jeho rozvoj existujú na Slovensku vynikajúce prírodné aj iné podmienky.
Osobitne treba spomenúť rozvoj liečebnej resp. kúpeľnej turistiky, ako aj rozvoj vidieckeho turizmu, resp. ekoturizmu.
Veľmi dôležitou a perspektívnou oblasťou služieb je informatizácia spoločnosti.
Zásobovanie energiou a jej využitie.
V oblasti energetickej politiky SMK podporuje výrobu a využitie technológií a produktov s nízkou spotrebou energie, tzn. energeticky úspornú ekonomiku a spotrebu obyvateľstva.
Považujeme za nevyhnutnú diverzifikáciu zdrojov a dodávateľov nosičov energií (ropa, zemný plyn),
ako aj rozšírenie kapacity ich zásobníkov v záujme vytvárania rezerv.
Z hľadiska budúceho vývoja považujeme za nevyhnutný sústavný rozvoj spotreby alternatívnych zdrojov energie, najmä pri výrobe pohonných hmôt, elektriny a v tepelnom hospodárstve.
Vytváranie pracovných miest.
Sprievodným javom rýchleho hospodárskeho rastu je rozvoj investícií a s tým súvisiaca tvorba pracovných miest.
V dôsledku toho v r. 2005 vzrástol počet zamestnaných o 2,1 %.
Počas budúceho volebného obdobia je možné počítať s 1 – 2 %-ným ročným rastom zamestnanosti.
Pri takomto tempe rastu zamestnanosti existujúca 16,2 %-ná nezamestnanosť v r. 2005 by sa do konca volebného obdobia (r. 2010) znížila na 10 – 11 %.
Podľa SMK takáto miera nezamestnanosti by bola ešte stále neprijateľne vysoká, preto je potrebné ju prednostne riešiť.
Pritom nezamestnanosť v hospodársky zaostalých, resp. v štrukturálne postihnutých regiónoch je vyše 20 %-ná.
Zvýšenie ekonomickej rozvinutosti týchto regiónov a tým aj riešenie problému nezamestnanosti v nich vyžaduje vyriešenie dvoch relatívne dlhodobých úloh.
Prvou je zvýšenie všeobecnej, ako aj odbornej vzdelanostnej úrovne obyvateľstva.
Druhou je rozvoj dopravnej infraštruktúry (cestnej, železničnej atď.), ako aj ekologickej a ďalšej infraštruktúry (voda, plyn, elektrina, kanalizácia, čistiarne odpadových vôd, skládky odpadov atď.).
Existencia vzdelanej a kvalifikovanej pracovnej sily a potrebnej infraštruktúry stimuluje a priťahuje domáci a zahraničný kapitál do regiónov.
Nedostatok týchto objektívnych podmienok nie je možné riešiť zo dňa na deň, keďže ich riešenie je časovo náročné.
Napriek uvedeným skutočnostiam je SMK rozhodnutá, pokiaľ sa stane opäť súčasťou vládnej koalície, zrýchliť rozvoj týchto regiónov a tvorbou pracovných príležitostí výrazne znížiť mieru nezamestnanosti v nich.
Chce to dosiahnuť prostredníctvom využitia zdrojov EÚ a pritiahnutím domáceho a zahraničného kapitálu do týchto regiónov.
Rast miezd a životnej úrovne.
V uplynulých dvoch rokoch dôležitým faktorom ekonomického rastu bol rast spotreby obyvateľstva, čo umožnilo rast príjmov domácností.
Ten bol umožnený predovšetkým rastom reálnych miezd, rastom sociálnych a iných príjmov, ako aj poklesom inflácie.
Rast reálnych príjmov bol v r. 2004 6,2 % a v r. 2005 dosiahol 6,3 %.
Potešiteľné je tiež, že rastom reálnych príjmov obyvateľstva začali rásť aj úspory obyvateľstva, t. j. zvýšil sa sklon obyvateľstva k sporeniu.
V dôsledku uvedených procesov v hospodárstve sa začala zvyšovať aj vybavenosť obyvateľstva predmetmi dlhodobej spotreby, v raste náročnosti obyvateľstva na kvalitu spotrebných statkov, ako aj vybavenosť obyvateľstva bytmi.
Očakávaný vysoký ekonomický rast počas budúceho volebného obdobia by mal umožniť reálny rast miezd o 3,5 – 4,5 % ročne.
Pokles inflácie.
Konsolidácia verejných financií a uvoľnenie regulácie cien jednotlivých druhov energií, čo malo negatívne dopady najmä na obyvateľstvo v nízkych príjmových skupinách, umožnilo výrazné zníženie miery inflácie.
Dôkazom toho je, že kým miera inflácie v r. 2004 bola 7,5 %, v r. 2005 poklesla na 2,7 % a na tento rok je predpokladaná 2,5%-ná miera.
V budúcom volebnom období by sa miera inflácie mala pohybovať na úrovni 2 %.
Predpokladom toho však je, že ceny nosičov energií na svetových trhoch nebudú výrazne rásť.
Vývoj inflácie je mimoriadne dôležitý aj z hľadiska vývoja reálnych miezd a príjmov, dôchodkov, ako aj úspor obyvateľstva.
Zníženie deficitu rozpočtu verejnej správy.
SMK podporuje a považuje za svoju prioritu plánovaný vstup Slovenska do eurozóny, tzn. Nahradenie národnej meny spoločnou menou euro od 1. 1. 2009.
Zavedenie eura v členských krajinách EÚ predpokladá splnenie viacerých podmienok, z nich najdôležitejšou je nízka úroveň deficitu verejných rozpočtov.
Konkrétne to znamená, že dva roky pred vstupom do eurozóny deficit verejných rozpočtov nemôže byť vyšší ako 3 % HDP.
Je to dôležité preto, lebo vysoký rozpočtový deficit zvyšuje štátny dlh, podnecuje spravidla rast inflácie, odčerpáva úverové zdroje od podnikateľskej sféry, zvyšuje úrokovú mieru, zhoršuje rating krajiny atď.
Nízka miera inflácie nie je dôležitá len z hľadiska zavedenia eura, ale aj z hľadiska dlhodobo udržateľného ekonomického rastu.
SMK preto podporuje v „konvergenčnom programe Slovenska do r. 2010“ definované zámery na zníženie deficitu rozpočtu verejnej sféry, vrátane vplyvu dôchodkovej reformy, podľa ktorého sa v r. 2007 zníži na 3 %, a do konca volebného obdobia na 1 % HDP.
Vývoj platobnej bilancie.
Deficit platobnej bilancie dosiahol v r. 2005 8,6 %.
V budúcom volebnom období vplyvom priamych zahraničných investícií a rastu exportu nových automobiliek, ktoré sú v súčasnosti v štádiu výstavby (Peugeot – Citroen, KIA – Hyundai) dôjde k poklesu deficitu a ku koncu volebného obdobia k vyrovnanej platobnej bilancii.
Vývoj tohto ukazovateľa by mohol negatívne ovplyvniť rast svetových cien energií.
Vývoj zahraničnej zadĺženosti.
Hrubá zahraničná zadĺženosť štátu v uplynulých rokoch výrazne vzrástla.
K 30. júnu 2005 dosiahla hodnotu 17,6 mld. USD, čo predstavuje cca 38,5 % HDP.
Oproti tomu netto zadĺženosť, t. j. o zahraničné aktíva znížená hrubá zadĺženosť predstavuje len 1,47 mld. USD, čo je 3,3 % HDP.
Táto úroveň zadĺženosti štátu nepredstavuje žiadne riziko z hľadiska makroekonomickej stability SR.
Podpora malého a stredného podnikania.
Malé a stredné podniky zohrávajú dôležitú úlohu pri uspokojovaní potrieb obyvateľstva po tovaroch a službách.
Stále významnejšia je ich úloha ako dodávateľov komponentov veľkým zahraničným firmám etablovaným u nás.
Malé a stredné podniky majú významný podiel na tvorbe HDP, a tiež z hľadiska tvorby pracovných miest, pri riešení problému nezamestnanosti.
Hospodárska politika SMK bude podporovať vznik takého podnikateľského a legislatívneho prostredia, ktoré bude stimulovať vznik, stabilizáciu a rozvoj tejto skupiny podnikov.
Ako nástroje podpory prichádzajú do úvahy napr. prístup k rizikovému kapitálu vo forme grantov, bonifikácia úrokov, úverové záruky, poradenská činnosť a rozvoj inštitucionálneho zázemia.
SMK podporuje aj rozvoj všetkých foriem družstevníctva, akými sú výrobné, spotrebné, bytové, poľnohospodárske, distribučné atď. družstvá.
Rozvoj tejto formy hospodárskej aktivity považujeme za dôležitú najmä z hľadiska uplatnenia základnej idey, na ktorej družstevníctvo vzniklo, a to poskytovanie služieb pre členstvo.
Ďalší rozvoj podnikateľského prostredia.
V záujme rastu ekonomického potenciálu Slovenska, konkurencieschopnosti a efektívnosti ekonomiky, ako aj vzniku a rozvoja podnikateľských subjektov je potrebné ďalej rozvíjať podnikateľské prostredie.
SMK vidí potrebu a možnosť ďalej znižovať daňové a odvodové zaťaženie,
zjednodušiť a stransparentniť legislatívne a administratívne podmienky,
zvýšiť právnu istotu a vymáhateľnosť práva,
odstránenie korupcie atď.
V prípade daňového zaťaženia navrhujeme znížiť 19%-nú rovnú daň z príjmov o 2 %, t. j. na 17 %.
Zvýšilo by to disponibilné príjmy tak pre podnikateľské subjekty, ako aj pre obyvateľstvo.
V záujme zvýšenia zamestnanosti, ako aj odbúravania nelegálnej práce je potrebné výrazne znížiť odvodové zaťaženie zamestnávateľov.
Ďalší rozvoj ochrany spotrebiteľa.
SMK bude podporovať rozvoj inštitucionálneho zázemia ochrany spotrebiteľa a efektívnu vymožiteľnosť práv spotrebiteľov.
Za účelom ochrany spotrebiteľa budeme podporovať liberalizáciu na trhu sieťových odvetví.
Ukončenie privatizácie.
Privatizácia, ako najdôležitejší proces ekonomickej transformácie, sa chýli ku koncu.
To „málo“ majetku, čo ešte zostalo v rukách štátu a je určené na privatizáciu, by mala vláda, ktorá vzíde z parlamentných volieb, sprivatizovať hneď na začiatku volebného obdobia.
4. Dynamický rozvoj regiónov a vidieka
Hospodárska úroveň rozvoja regiónov s výnimkou Bratislavskeho samosprávneho kraja nedosahuje úroveň Európskej únie, a preto je potrebné, aby štát v spolupráci so župami a s miestnou samosprávou vykonával dlhodobú, cielenú a trvalo udržateľnú politiku rozvoja regiónov.
Rôznaúroveň rozvoja regiónov nie je len špecifikom Slovenska.
Takéto rozdiely sú aj v iných krajinách, napríklad Veľká Británia alebo Francúzsko vykazujúväčšie medziregionálne rozdiely ako Slovensko, čo však samozrejme neznamená, že by sme sa mali zmieriť s uvedeným stavom.
Práve naopak.
Medzi hlavné príčiny nízkej úrovne rozvoja regiónov na Slovensku patria hlavne nedostatky štrukturálneho charakteru, nedostatky v oblastiľudských zdrojov, dominancia hospodárskej činnosti s nízkou pridanou hodnotou a v neposlednom rade aj obmedzujúci charakter existujúcich štátnych hraníc.
Z týchto dôvodov je nutný komplexný prístup k problematike a poskytnutá pomoc musí byť koncentrovaná, štrukturálne a regionálne cielená
. Zdroje pomoci budú tvoriť vlastné zdroje konečných prijímateľov, verejné zdroje, avšak v prevažnej väčšine budú pochádzať z fondov EÚ.
V podmienkach Slovenska to bude znamenať v rokoch 2007 až 2013 približne 500 miliárd korún.
Pokiaľ ide o problémy, vidíme dve hlavné oblasti:  nedobudovanosť základnej infraštruktúry
a nízka úroveň znalostnej ekonomiky,
vrátane potrebných ľudských zdrojov.
Je nespochybniteľné, že bez vybudovanej dopravnej infraštruktúry žiadny región nie je schopný využiť svoje existujúce vnútorné možnosti.
Preto SMK podporuje a presadzuje dobudovanie sietí diaľnic a rýchlostných komunikácií, ktoré obsiahnu cestu Nitra, Zvolen, Lučenec, Košice, ďalej rýchlostnú komunikáciu Bratislava, Dunajská Streda, Nové Zámky, Levice, Lučenec, prepojenie Košíc a Miškovca a prepojenie Budapešti so stredným Slovenskom v oblasti Šiah a Štúrova.
Taktiež budeme presadzovať dobudovanie ciest prvej triedy, vedúcich z regionálnych centier k rýchlostným cestám a ku diaľniciam, tak aby sme výrazne zvýšili dostupnosť týchto sietí do 15 – 20 minút z regiónov.
Dôležitým predpokladom rozvoja regiónov a ich schopnosti pritiahnuť investorov je aj vhodná sieť verejných vodovodov a kanalizácií, dostatočné kapacity na čistenie odpadových vôd, vyriešenie problémov triedenia, znovuspracovania a prípadného bezpečného uloženia komunálneho odpadu.
Nesmie sa zabudnúť ani na čistotu vzduchu, vôd, lesov a verejných priestranstiev.
Chceme pokračovať v type projektov ISPA začatých v oblastiach Šamorína, Galanty, Šale, Veľkého Krtíša, v Medzibodroží, pri Uhu a regiónoch na východnom Zemplíne.
Pomoc je potrebné orientovať hlavne na regióny, kde neexistencia týchto sietí znemožňuje príchod investorov.
Oblasti, ktoré nebude možné dobudovať pomocou fondov EÚ, chceme podporiť z Environmentálneho fondu.
Medzi výrazné nedostatky lokálnej infraštruktúry patrí zlý stav budov, slúžiacich na účely vzdelávania, kultúry, zdravotníctva a sociálnych služieb, ktorý spôsobuje vysoké prevádzkové náklady v oblastiach vykurovania a údržby.
Preto chceme pokračovať v začatých grantových schémach a chceme výrazne zvýšiť zdroje pre túto oblasť.
Chceme dosiahnuť, aby do roku 2008 boli uzavreté zmluvy pre prevažnú časť obnovy spomínaných budov v oblasti vzdelávania.
Výsledkom by mala byť komplexná obnova budov, zateplenie, výmena okien a dverí, rekonštrukcia alebo výmena striech, modernizácia alebo výmena vykurovacieho systému a obnova učebných pomôcok.
Výsledkom týchto opatrení by mala byť až 40-percentná úspora prevádzkových nákladov.
Takto ušetrené peniaze by sa mali použiť na skvalitnenie vyučovacieho procesu.
Podobné ciele máme aj v sektore zdravotníctva, kultúry a sociálnych zariadení.
Plánujeme vyčleniť samostatné zdroje na podporu mikroregionálnych a lokálnych projektov, v rámci ktorých sa naskytne možnosť financovať investície v oblastiach miestnych komunikácií, verejných priestranstiev a rozvoja infraštruktúry cestovného ruchu.
Náš program obsahuje aj revitalizáciu mestských častí.
Ide o komplexný program, ktorý zahrnuje komplexné zateplenie bytových domov, modernizaciu a obnovu verejných priestranstiev, opravu ciest a chodníkov, výstavbu komunitných centier, sociálne a kultúrne programy s cieľom zvýšenia kvality života a iné opatrenia.
Zdrojom tohto programu budú vlastné zdroje obyvateľov, verejné rozpočty a peniaze zo štrukturálnych zdrojov EÚ.
Cieľom týchto opatrení je v prvom rade zvýšenie kvality života a v neposlednom rade aj zvýšenie trhovej hodnoty bytov a lokalít.
Chceme zvýšiť a zefektívniť podporu rozvojových agentúr, euroregionálnych združení a mikroregionálnych iniciatív v tých regiónoch, kde je zjavné zaostávanie v hospodárskej a sociálnej úrovni.
Sme presvedčení, že účinná sieť týchto aktivít výrazným spôsobom prispeje ku zvýšeniu kvality života v týchto regiónoch, ku zvýšeniu schopnosti zapojiť sa do využívania pomoci z EÚ a zo štátneho rozpočtu, čo v konečnom dôsledkupovedie k lepšiemu využitiu vnútorného potenciálu regiónov.
Plány rozvoja na celoštátnej a župnej úrovni musia byť v súlade s potrebami a cieľmi miestnych komunít.
SMK si jasne uvedomuje, že dobudovanie chýbajúcej siete základnej infraštruktúry v oblastiach dopravy, životného prostredia a lokálnej vybavenosti je nutnou, avšak nepostačujúcou podmienkou rozvoja regiónov a sama osebe nestačí na pevné usadenie sa dlhodobých investorov.
Je nutná výrazná investícia do oblasti ľudských zdrojov a znalostnej ekonomiky.
Preto náš program obsahuje opatrenia na výrazné zvýšenie kvality vyučovania, na prispôsobenie vzdelávacieho systému potrebám trhu, na zavedenie kvalitného celoživotného vzdelávania, na zvýšenie účinnosti rekvalifikačného systému a na kontrolný mechanizmus kvality vyučovania.
Je potrebné zvýšiť podporu regionálnych centier výskumu a inovácie elektronizácie verejnej správy, e-governmentu, dostupnosť internetu vo vidieckych oblastiach a dosiahnuť vyššiu úroveň zdravotníckych služieb v regiónoch.
Zdroje týchto opatrení budú prichádzať hlavne zo štrukturálnych fondov EÚ.
Samostatným problémom sa stala otázka zlepšenia stavu v marginalizovaných rómskych komunitách, kde je však potrebná aktívna spoluúčasť tam bývajúcich občanov.
Naším hlavným dlhodobým cieľom je zvýšenie šancí najmä pre mladšiu generáciu, aby sa nereprodukovala chudoba, izolácia a život v nedôstojných podmienkach.
Preto sme vytvorili program pre tieto komunity, obsahujúci dobudovanie inžinierskych sietí a potrebnej infraštruktúry, výstavbu nájomných bytov a komunitných centier a uskutočnenie sociálnych programov.
Uvedomujeme si, že ide o problém, ktorý si vyžaduje dlhodobé úsilie, avšak bez toho by sa naďalej zvyšoval podiel dlhodobo nezamestnaných a sociálne odkázaných, ktorí nemajú šancu uspieť na trhu práce.
Dlhodobá existencia štátnych hraníc medzi Slovenskou republikou a Maďarskom bola jednou z príčin dlhodobého úpadku voľakedy prosperujúcich regiónov.
Vstup do EÚ nám umožnil postupne eliminovať túto prekážku, preto naďalej podporujeme budovanie mostov, ciest, zabezpečenie slobodného pohybu pracovnej sily, tovarov a služieb.
Chceme dosiahnuť, aby sa regióny mohli opäť spojiť a nadviazať na niekdajšiu úspešnú spoluprácu, aby obyvatelia na obidvoch stranách štátnych hraníc mohli slobodne profitovať z novodobého vývoja.
SMK podporí stavbu komárňanského mostu cez Dunaj a mostov cez Ipeľ.
Program regionálneho rozvoja Strany maďarskej koalície je teda komplexným programom založeným na zdôrazňovaní miestnych aktivít.
Je to program, ktorého uskutočnenie umožní využitie vnútorného potenciálu regiónov, pritiahnutie investorov a zvýšenie životnej úrovne obyvateľov.
Sme si samozrejme vedomí, že ide o dlhodobý proces, kde sa ťažko dá očakávať rýchly úspech.
Skúsenosti Írska a Fínska však ukazujú, že jasný plán rozvoja regiónov spojený so zodpovednou makroekonomickou politikou štátu v horizonte 10 až 15 rokov prináša hmatateľný výsledok.
Toto je cieľom Strany maďarskej koalície
Až 86 % územia Slovenskej republiky je vidieckeho charakteru a 45 % obyvateľstva SR žije na vidieku.
Rozvoj vidieckych oblastí preto nie je možné oddeliť od celkového rozvoja krajiny a musí zohľadňovať špecifiká jednotlivých regiónov.
Je pritom zásadné, aby politika rozvoja vidieka nebola akýmsi centralizovaným a uniformným nástrojom, ale systémom efektívnej podpory životaschopných iniciatív prichádzajúcich zdola.
Pretoza základ efektívneho vidieckeho rozvoja pokladáme spoluprácu všetkých aktérov pôsobiacich na vidieku.
Najistejšou cestou k úspechu je efektívna súhra samospráv, vidieckych občianskych združení a podnikateľského sektoru, vychádzajúc z daných prírodných a iných podmienok, a to bez potreby významných zahraničných investícií.
Je potrebné vziať do úvahy, že kostrou vidieckej ekonomiky je poľnohospodárstvo, potravinárstvo a lesníctvo, preto je nevyhnutné rozvíjať konkurencieschopnosť týchto odvetví.
Naším cieľom je udržanie vidieckeho obyvateľstva, zastavenie jeho prestarnutia a značné zvýšenie životnej úrovne ľudí na vidieku.
V rámci toho je nevyhnutné:• rozvíjať vidiecku ekonomiku využívajúc miestne danosti a zdroje.
Pre vytvorenie nových pracovných príležitostí je potrebné podporiť činnosti ako vidiecky turizmus, pestovanie tradičných remesiel či výroba miestnych špecialít;
• podporovať rozvoj miestnej infraštruktúry obcí (výstavba miestnych komunikácií, vodovodov atď.),
rozširovať sociálnu sieť a služby na vidieku;
• vytvoriť špeciálne podporné programy pre obce pod 1000 obyvateľov;
• zapojiť miestne skupiny (agrárna samospráva, miestna samospráva, podnikateľská sféra, občianske združenia, malovýrobcovia, záhradkári, včelári, rybári, poľovníci atď. ) do formovania a realizácie vidieckej politiky,
zaviesť podporný program EÚ fungujúci na tejto báze – prístup LEADER;
• efektívnou súhrou sociálnych a hospodárskych funkcií poľnohospodárstva a v úzkej spolupráci s ostatnými rezortmi štátnej správy zabezpečiť zvýšenie celkovej životnej úrovne na vidieku (zlepšiť dostupnosť zdravotníctva, školstva, kultúry atď.),
• ako základ ekonomickej a sociálnej stability celého odvetvia zabezpečiť vysporiadanie pozemkového vlastníctva – dať pôdu do vlastníctva občanom SR;
• doriešiť efektívne prevádzkovanie závlahových zariadení s väčšou účasťou konečných užívateľov.
Za dôležité pre budúcnosť považujeme zachovanie funkčného poľnohospodárstva, potravinárstva a lesného hospodárstva, tak aby bolo možné pružne reagovať na hospodárske, klimatické a ďalšie zmeny.
5. Efektívne pôdohospodárstvo
Na pôdohospodárstvo nie je možné hľadieť čisto ako na ekonomickú kategóriu v rámci národného hospodárstva, meranú podielom na HDP.
Poľnohospodárstvo, potravinárstvo a lesníctvo predstavujú kultúru, tradíciu, históriu a spôsob života našich občanov.
Slovensko je typickou vidieckou krajinou v 86 % územia.
Z celkového počtu usadlostí 2891 je 2753 obcí, a z toho 1945 dokonca s menej ako 1000 obyvateľmi.
Na vidieku žije 2 400 000 ľudí, čo predstavuje 45 % obyvateľstva SR.
Je potrebné zdôrazniť, že poľnohospodárstvo, potravinárstvo a lesníctvo stále zostáva relatívne atraktívnou aktivitou v najzaostalejších častiach vidieka a zohráva značnú úlohu v ekonomike týchto oblastí.
Vzhľadom na danosti týchto oblastí, ako aj na široké spektrum podporných možností z fondov EÚ pôdohospodárstvo môže zásadným spôsobom prispieť k rozvoju týchto regiónov.
Poľnohospodárstvo a lesníctvo má podstatný vplyv na kultúrny stav územia, ako aj na socio-ekonomickú stabilitu vidieka.
Pekná a kultúrne obrobená krajina je taktiež základom rozvoja cestovného ruchu.
Neúmerný ekonomický tlak na odvetvie však môže nepriaznivo vplývať na ekologickú stabilitu a bezpečnosť potravín.
Z hľadiska ďalšieho rozvoja vidieckych oblastí má zásadný význam čerpanie európskych zdrojov.
Ministerstvu pôdohospodárstva SR pod vedením SMK sa napriek značnému omeškaniu zanechanému predošlým vedením rezortu podarilo za rekordný čas vybudovať všetky mechanizmy potrebné na čerpanie týchto prostriedkov – v prvom rade vybudovanie a sfunkčnenie Pôdohospodárskej platobnej agentúry.
Vytvorili sme systém, ktorý sprístupnil agrárne podpory pre všetkých poľnohospodárov.
Vďaka tomu sa počet žiadateľov o podporné prostriedky zvýšil oproti roku 2002 o 300 %.
Taktiež sme zvýšili objem podpory na plodiny na ornej pôde z 500 Sk/ha na 4718 Sk/ha.
V rámci odvetvia sa nám podarilo zvýšiť produktivitu práce o 15,6 % a priemerné mzdy o 17,5 %.
Po pätnástich rokoch sme z poľnohospodárstva urobili ziskové odvetvie s 86 % ziskových podnikov.
To znamená viacmiliardové vstupy do pôdohospodárstva a vidieka.
V novom rozpočtovom období EÚ je však do pôdohospodárstva a rozvoja vidieka nasmerovaný ešte väčší objem prostriedkov.
Preto je kľúčovou otázkou, ako budú tieto prostriedky rozdelené a či sa podarí zabezpečiť ich plné čerpanie.
Z hľadiska ďalšieho napredovania agrárneho odvetvia, a tým aj vidieckych oblastí má zásadný význam:
Rozvoj ekonomického postavenia poľnohospodárstva a potravinárstva zvýšením ich technickej a technologickej úrovne:
Pri uplatňovaní poľnohospodárskej politiky bude kľúčovým udržať konkurencieschopnosť odvetvia vo vzťahu k ostatným členským štátom EÚ, a najmä k okolitým krajinám.
Z tohto dôvodu je potrebné zabezpečiť výšku národných vyrovnávacích platieb na optimálnej úrovni do doby, kým sa výška priamych platieb v nových členských krajinách nevyrovná úrovni krajín EÚ 15 (rok 2013).
Okrem toho je potrebné vypracovať cielené podporné programy rozvoja jednotlivých regiónov podľa prírodných, pôdno-klimatických a spracovateľských podmienok.
Sme presvedčení, že základným pilierom rozvoja vidieka musia byť miestne, prírodné a iné danosti regiónov, ktoré sú v mnohých prípadoch nevyužité.
Len takýmto spôsobom môžeme docieliť dlhodobé oživenie vidieckych oblastí, vytváranie nových pracovných príležitostí a udržateľný rozvoj životnej úrovne vidieckeho obyvateľstva.
Za účelom efektívneho fungovania agrárneho trhu budeme podporovať vytváranie vyrovnaných vzťahov medzi výrobou, spracovateľským priemyslom a obchodom, tak aby sa zachovalo rovnocenné postavenie týchto aktérov na trhu.
V záujme vymenovaných cieľov je potrebné:• Zvýšenie technickej a technologickej úrovne poľnohospodárstva a potravinárstva;
• efektívna podpora oblastí s intenzívnou poľnohospodárskou výrobou;
• vytvorenie nových skladových kapacít prioritne u prvovýrobcov (pre lepšie fungovanie intervenčného nákupu);
• podpora rozvoja živočíšnej výroby z domácich zdrojov a prostredníctvom stabilizácie trhu;
• rozvoj vinohradníctva a vinárstva, urýchlenie obnovy vinohradov;
• rozšírenie potravinárskeho spracovania poľnohospodárskych produktov;
• podpora rybného hospodárenia vrátane spracovania rýb;
• zabezpečenie vhodných podmienok životného prostredia a blahobytu zvierat;
• rozvoj agroenvironmentálnych programov vrátane ekologickej produkcie;
• rozvoj efektívneho fungovania trhu s pôdou na celom území krajiny so zapojením Slovenského pozemkového fondu do tohto procesu (nákup a predaj).
Bezpečné a kvalitné potraviny
Základom zdravého životného štýlu je konzumácia bezpečných a kvalitných potravín.
Preto budeme venovať zvýšenú pozornosť potravinám vo výrobnom procese a v obchodnej sieti.
Vyvinieme maximálne úsilie, aby mohol spotrebiteľ v obchodnej sieti kúpiť za prijateľné ceny výhradne potraviny vyhovujúcej kvality.
Nedopustíme, aby na ekonomickú vojnu obchodných reťazcov doplácal spotrebiteľ.
Za týmto účelom sme vypracovali a predložili do Národnej rady SR návrh zákona, ktorým sa výška maximálnej pokuty za porušenie pravidiel bezpečnosti potravín zvyšuje zo súčasného 1 mil. Sk na 50 mil. Sk.
Navrhujeme taktiež zavedenie tzv. princípu „Trikrát a dosť”, v zmysle ktorého dôjde k definitívnemu uzavretiu predajne, v ktorej sa v období jedného roka trikrát vyskytnú vážne porušenia pravidiel.
Za nemenej dôležité považujeme podporovať domácu výrobu, veď len tu máme možnosť kontroly celého výrobného procesu od poľa či stajne až po stôl.
V záujme uvedených cieľov:• zefektívnime kontroly bezpečnosti a kvality potravín od výroby cez spracovanie až po spotrebiteľa;
• zintenzívnime spoluprácu s organizáciami spotrebiteľov pri kontrole predaja potravín;
• podporíme štrukturálne a technologické zmeny v oblasti potravinárskeho priemyslu;
• budeme rozvíjať ekologickú výrobu, s cieľom jej rozšírenia na 10 % všetkej poľnohospodárskej pôdy.
Obnoviteľné zdroje energie
Využívanie obnoviteľných zdrojov energie v narastajúcej miere je celosvetovým trendom.
V podmienkach SR znamená táto oblasť perspektívnu možnosť rozvoja nielen agrárneho odvetvia, ale aj celého vidieka, keďže ponúka vytvorenie nových pracovných príležitostí.
Obnoviteľné zdroje energie sú taktiež významným nástrojom zmiernenia závislosti krajiny od dodávok energie zo zahraničia.
Z biomasy a dendromasy – t. j. z poľnohospodárskych a lesných plodín je možné v podmienkach SR produkovať až 15 % energetických potrieb krajiny.
V horizonte do roku 2013 plánujeme rozšíriť tieto plodiny na 10 % výmery poľnohospodárskej pôdy.
Z tohto hľadiska je dôležité:• Zvýšenie produkcie obnoviteľných zdrojov energie podporou technológií na ich výrobu;
• stanovenie podmienok pestovania a podpory energetických plodín a drevín;
• rozšírenie využívania biomasy na výrobu tepla na vykurovanie, ohrev vody, v sušiarňach v poľnohospodárstve a na kombinovanú výrobu tepla a energie v ostatnej časti národného hospodárstva;
• podpora investícií do zariadení na využívanie biomasy.
Pozemkové vlastníctvo
Usporiadané pozemkové vlastníctvo považujeme za základ efektívneho uplatňovania vlastníckych práv a zásadnú podmienku ekonomického rozvoja vidieckych oblastí.
Neusporiadané pozemkové vlastníctvo totiž mimoriadnym spôsobom sťažuje rozbehnutie trhu s pôdou, ako aj realizáciu nových investícií (napr. prípad KIA).
Bez usporiadaných vlastníckych práv teda nie je možný dlhodobý rozvoj, kým efektívny výkon vlastníckych práv prispeje k udržaniu osídlenia vidieka a k zvýšeniu jeho životnej úrovne.
Preto považujeme za prioritné :• Dokončenie procesu ROEP (register obnovenej evidencie pozemkov) do roku 2011;
• urýchlenie procesu pozemkových úprav ako posledného kroku potrebného na plné uplatňovanie vlastníckych práv, odstrániť vysoký stupeň rozdrobenosti súčasného pozemkového vlastníctva;
• vytvoriť vhodné priestorové a funkčné usporiadanie pozemkov;
• v záujme podpory súkromných hospodárstiev navrhneme limitovať hornú hranicu výmery nadobudnuteľnej poľnohospodárskej pôdy pre právnické a fyzické osoby vo výške 300 ha;
• dokončiť odovzdanie pozemkov neznámych vlastníkov do majetku obcí, čo je nesmierne dôležitý krok pre ďalší rozvoj obcí.
Lesné hospodárstvo
Lesy tvoria významnú súčasť nášho prírodného bohatstva, preto budeme okrem ťažby dreva klásť dôraz na krajinotvorné, ekologické a iné funkcie lesa.
Naším zámerom je pokračovať v začatej reforme lesníctva, vďaka ktorej sa z dlhé roky stratového štátneho podniku Lesy SR, ktorý obhospodaruje 50 % lesov na území SR, stal ziskový a dobre fungujúci podnik.
Popri zvýšení hospodárskej efektivity lesníctva sa však sústredíme na:• hospodárenie podľa zásad trvalo udržateľného hospodárenia;
• postupnú liberalizáciu v oblasti spracovávania lesných hospodárskych plánov (LHP);
• vytvorenie garančného fondu pre živelné pohromy (požiare);
• podporu produkcie drevín vhodných na výrobu lesnej biomasy.
6. Chránené životné prostredie
Uplatňovanie príslušných environmentálnych podmienok a zásad ochrany životného prostredia – teda ekologizácia spoločenského rozvoja – je v súčasnosti už nielen želaním, ale aj nevyhnutnou podmienkou zabezpečenia blahobytu a zdravého života.
Platí to napokon aj obrátene:spoločnosti, ktoré zápasia s environmentálnymi problémami, prežívajú zároveň ekonomickú, sociálnu, kultúrnu krízu a sú v kríze aj v oblasti ochrany zdravia.
Strana maďarskej koalície venuje preto osobitnú pozornosť udržateľnému rozvoju, ktorý predstavuje harmonizáciu hospodárskych, sociálnych a environmentálnych podmienok.
Je to úsilie opodstatnené o to viac, že niektoré regióny – medzi nimi južné a východné Slovensko – zápasia so značnou zaostalosťou tak z hospodárskeho, ako aj environmentálneho hľadiska.
Na prekonanie tejto zaostalosti potrebujú regióny účinnú politickú a ekonomickú pomoc.
Finančné kapitoly určené na riešenie environmentálnych problémov sú, žiaľ, všade na svete úzko vymedzené.
Platí to navzdory tomu, že chýbajúca environmentálna infraštruktúra má nepochybne škodlivý vplyv na zdravie ľudí, dokázateľne hatí hospodársky rozvoj jednotlivých regiónov a obcí, brzdí prílev kapitálu, oslabuje konkurencieschopnosť.
Jedným zo zásadných cieľov SMK je teda dôrazne presadzovať odstránenie takéhoto zaostávania regiónov a výrazne podporovať ekologické investície, pretože ich absencia sa pálčivo prejavuje práve v okresoch na juhu a východe Slovenska.
Takýto nedostatok značne ovplyvňuje migráciu až odliv najproduktívnejších obyvateľov z týchto okresov, ktorí už túžia po pohodlnejšom živote a komforte primeranom súčasnej dobe.
Toto všetko spôsobuje vyľudnenie a prestarnutie okresov, čo má za následok ich úpadok.
Politika SMK v posledných dvoch volebných obdobiach zmiernila tieto vážne problémy vyčísliteľným spôsobom: okresom na juhu Slovenska sa dostalo viac ako 2,8 miliardy korún, čo oproti deväťdesiatym rokom znamenalo podstatne viac ekologických investícií v týchto regiónoch.
Bolo realizované nespočetné množstvo veľkých a menších ekologických diel, od Senca a Galanty cez Dunajskú Stredu a Rimavskú Sobotu až po Kráľovský Chlmec a Ptrukšu.
Je zrejmé, že takýto značný rozvoj sa mohol uskutočniť len vďaka účasti SMK vo vláde.
Treba osobitne zdôrazniť, že najmä pričinením SMK bol oživený Environmentálny fond, ktorý pomáha riešiť investičné problémy najmä malých obcí vrátane zaostalých častí okresov na južnom Slovensku.
Po tejto ceste chce SMK postupovať aj v nadchádzajúcom volebnom období, a to plnením nasledovných úloh:
Udržateľný rozvoj
Udržateľný rozvoj je jedným z oporných pilierov svetovej politiky a politiky Európskej únie, najmä v súvislosti s čoraz častejšími prírodnými katastrofami a javmi klimatických zmien.
SMK podporuje všetky aktivity a organizácie, ktoré majú za cieľ udržateľný rozvoj.
Zaistenie udržateľného rozvoja, uchovanie a zveľadenie nášho životného prostredia predstavuje spoločnú zodpovednosť a žiada si náležitú súčinnosť.
Preto na vládnej úrovni podporíme efektívnosť pôsobenia Rady vlády pre udržateľný rozvoj a jej úlohu pri zosúlaďovaní záujmov ekonomiky, spoločnosti a ochrany životného prostredia.
Zásadnou tézou spoločnej zodpovednosti a spolupráce je rozvoj environmentálneho/ekologického vedomia obyvateľstva.
V záujme toho sa budeme usilovať predovšetkým o zdokonaľovanie environmentálneho informačného systému a zabezpečenie prístupu k nemu.
Väčší dôraz budeme klásť na environmentálne vzdelávanie na všetkých úrovniach vrátane vypracúvania, obstarávania a rozširovania učebnej látky v maďarskom jazyku v spolupráci s medzinárodnými a maďarskými orgánmi.
Budeme podporovať činnosť a rozvoj mimovládnych organizácií v okresoch južného Slovenska, pričom sa chceme opierať o už jestvujúce a pracujúce organizácie (napr. skautské organizácie, Svetová rada maďarských profesorov, Fórum Inštitút, Nadácia Katedra, Zväz pedagógov, Ipeľská únia a pod.).
Príroda a krajina: symbol nášho kultúrneho dedičstva a príslušnosti
Dosiaľ nie náležite ocenenou časťou nášho kultúrneho dedičstva a pokladu, národnej a územnej príslušnosti, našej identity je rozmanitosť prírody, ktorá nás obklopuje, obraz okolitej krajiny.
Tento spoločný poklad, ktorý sme v nedávnej minulosti, pred rokom 1989, ale, žiaľ, aj po tomto roku, pri absolútnom priorizovaní hospodárskych kritérií a privatizácii pozemkov necitlivo poškodili a zabudli naň.
Zachovanie, prípadne revitalizácia cenných zložiek prírody a krajiny nie je iba predpokladom uchovania biologického života a úrodnosti krajiny, ale – vzhľadom na cudzinecký ruch, vidiecky turizmus – je faktorom rozvoja.
Návštevník netúži vidieť spustnutú, nepeknú, holú krajinu.
Osobitne to platí najmä pre poľnohospodárske plochy južného Slovenska, kde s obzvlášť veľkou pozornosťou a láskou musíme opatrovať každú zachovanú medzu, stromoradie, lesík, ale aj močiare, vody, rieky, potoky predstavujúce často veľké prírodné hodnoty.
Na vhodných miestach, ako napr. v Medzibodroží, pri Uhu, na Žitnom ostrove, ale aj inde budeme podporovať revitalizáciu ramenných sústav pozdĺž riek, ich využitie na účely rekreácie, vodnej turistiky a rybárčenie, čím možno zvýšiť príťažlivosť týchto krajinných oblastí.
Podporíme plány na obnovu vodných tokov, ktoré sú potrebné pre udržanie vôd.
Preto budeme uchovávať prírodnú, biologickú diverzitu a tradičnú štruktúru krajiny, podporíme a budeme rozvíjať múdre krajinné plánovanie, ktoré zohľadní aj tradičný krajinný profil regiónov, zahŕňa zužitkovanie pôdy založené na ekologických základoch.
Samozrejme budeme podporovať j kompenzačné mechanizmy, ktoré budú stimulovať súkromné osoby na ekologické, riadené, prípadne menej intenzívne využívanie pôdy, alebo budú vyrovnávať prípadné nevýhody z neho.
Za najlacnejšie, najefektívnejšie a bezkonfliktné využívanie chránených území vo vlastníctve štátu a neznámych vlastníkov pokladáme spôsob, keď je užívateľské právo týchto pozemkov prevedené na ekologické organizácie.
Dosiahnutie týchto cieľov nesporne prospeje našim regiónom, zvýši ich príťažlivosť, urýchli ich rozvoj, pričom sme sa ešte ani nezmienili o našich cezhraničných záväzkoch a záväzkoch v rámci EÚ.
Pohodlnejší a zdravší život (vodné hospodárstvo, čistenie odpadových vôd, odpadovéhospodárstvo, ochrana prírodných zdrojov)
Základným cieľom SMK v oblasti ochrany životného prostredia je naďalej účinne napomáhať vybudovanie ekologickej infraštruktúry najmä v okresoch, kde je značne zaostalá, vrátane okresov na južnom a východnom Slovensku.
Túto aktivitu sme v uplynulých ôsmich rokoch úspešne zabezpečovali.
Najdôležitejšie ciele sú nasledovné:• budeme podporovať, aby počet obcí a obyvateľov napojených na diaľkové vodovody, kanalizáciu a čističky odpadových vôd dosiahol v najzaostalejších okresoch (najmä na južnom Slovensku) aspoň celoslovenský priemer, čím by bola zabezpečená konkurencieschopnosť týchto regiónov z hľadiska investícií a investorov.
Tým budeme, samozrejme, chrániť bohaté zásoby podzemných a povrchových vôd pred znečistením;
• podporujeme využívanie miestnych vodných zdrojov;
• urýchlime stavby určené celoštátnym protipovodňovým programom;
• budeme iniciovať vypracovanie a prijatie nového protipovodňového programu,
• podporujeme rekultiváciu starých, zavretých skládok odpadu a vyčistenie našich obcí od odpadu;
• podporujeme separovaný zber odpadu a jeho recyklovanie, budeme pomáhať tým, ktorí by chceli podnikať v tejto oblasti, vrátane projektov predložených Recyklačnému fondu;
• podporujeme využívanie obnoviteľných zdrojov energie, najmä biologických a geotermálnych zdrojov a vodnej energie;
• podporujeme obmedzenie zdrojov znečistenia vzduchu a znižovanie emisie znečisťujúcich látok, najmä nahradenie zdrojov vypúšťajúcich znečisťujúce látky, ktoré spôsobujú skleníkový efekt.
Tieto opatrenia budeme podporovať najmä z finančných zdrojov získavaných z európskych fondov.
Osobitne budeme napomáhať oživený Environmentálny fond, ktorý bude poskytovať podporu najmä pre ekologické investície v malých obciach.
Verejná správa životného prostredia
Strana maďarskej koalície bude naďalej podporovať dokončenie procesu reformy verejnej správy, ktorej súčasťou je aj správa životného prostredia.
Podporíme racionálne a odborné rozdelenie právomocí medzi samosprávy a orgány štátnej správy vrátane výkonu ekologických kompetencií samospráv a zabezpečenia ich finančného krytia.
Za predpoklad ochrany životného prostredia a udržateľného rozvoja pokladáme naďalej nezávislosť správy životného prostredia od správy ekonomických sektorov tak, aby bolo zaručené uplatňovanie ekologických zásad, ktoré slúžia celej spoločnosti, a bola zaručená ich rovnocennosťvoči hospodárskym záujmom.
Chceme priblížiť človeku organizácie ochrany životného prostredia aj vhodným umiestnením úradov (napr. premiestnením sídla chránenej krajinnej oblasti Podunajskej a Latorca).
Medzinárodná environmentálna politika
Medzinárodná environmentálna politika SMK vychádza jednoznačne z environmentálnej politiky Európskej únie.
EÚ v súčasnosti zastáva vo svetovom meradle vedúcu úlohu pri ochrane životného prostredia a udržateľnom rozvoji.
Vo vyspelých štátoch EÚ zohráva ochrana životného prostredia rozhodujúcu úlohu, kvalitu životného prostredia pokladajú tieto štáty za základný ukazovateľ kvality života.
Tieto skutočnosti sa premietli tak do legislatívnych predpisov Európskej únie, ktoré sme povinní plniť aj my, ako aj do mechanizmov finančnej podpory prijatých EÚ.
Spolupráca v záujme ochrany životného prostredia má pritom silný vplyv aj na všeobecné politické ovzdušie: ako príklad si spomeňme na medzinárodné rokovania a rozpory v otázke klimatických zmien.
Ekologické požiadavky EÚ sa sprítomnili aj u nás s dosiaľ nevídanou vážnosťou.
SMK sa samozrejme nemôže vyhnúť úlohám, ktoré z toho vyplývajú, preto urobí všetko pre splnenie príslušných požiadaviek.
Je zároveň naším rozhodným úmyslom zužitkovať výhody členstva a maximálne využiť finančné zdroje určené na ochranu životného prostredia, a to najmä v regiónoch, v ktorých je ekologická infraštruktúra najmenej rozvinutá.
Strana maďarskej koalície bude naďalej podporovať plnenie medzinárodných zmlúv a dohôd, o to viac, že v uplynulých ôsmich rokoch bol rezort životného prostredia pod riadením SMK.
Strana sa bude usilovať o intenzívnu spoluprácu so susednými štátmi, predovšetkým v otázke ochrany hraničných vodných tokov, vytvorenia a správy spoločných povodí a chránených území, vypracúvania a realizácie spoločných projektov.
Takáto spolupráca je ešte viac potrebná v prihraničných oblastiach južného Slovenska, kde sa nachádzajú významné prírodné hodnoty a zdroje.
Politika SMK bola úspešná aj na tomto poli.
Tento program možno realizovať len spoločnou zodpovednosťou a trvalou spoluprácou celej spoločnosti.
7. Väčšia sociálna bezpečnosť
Úvod
Počas uplynulého volebného obdobia sa na Slovensku uskutočnili mnohé podstatné reformy okrem iného aj v sociálnej oblasti.
Tieto mali za cieľ predovšetkým zabezpečiť udržateľnosť sociálneho systému.
Keďže ozajstné dôsledky týchto zmien sa prejavia až v dlhodobej perspektíve, je nutné pravidelne monitorovať ich vplyv aj v budúcnosti .
Slovensko pri všeobecnom pozitívnom vývoji hospodárskej situácie ešte stále charakterizuje pomerne vysoká nezamestnanosť, neúmerne rozšírená chudoba a nižšia úroveň miezd v porovnaní so susednými krajinami.
Uskutočnenie cieľov SMK
SMK si pre predošlé volebné obdobie vytýčila za cieľ zvýšenie zamestnanosti a reformu dôchodkového systému.
Nezamestnanosť v roku 2005 poklesla na 16,9 percent, pravda, nie v takej miere, ako by sa očakávalo.
Reálne mzdy, aj keď nie výrazne, ale rástli.
Podľa výskumu Svetovej banky sa chudoba nerozširovala, ale prehĺbila sa.
Systém sociálnej starostlivosti, v oblasti podpôr a invalidných dôchodkov, spadá pod nový zákon, ktorého hlavným cieľom bolo predovšetkým zastaviť rast výdavkov.
Program SMK sa dal čiastočne presadiť iba ako nástroj na znižovanie neželaných vedľajších účinkov reformy.
Nedávno zavedená reforma zdravotnej starostlivosti má také vedľajšie účinky, na ktoré SMK dopredu upozorňovala koaličných partnerov.
Reálne sa však SMK podarilo znížiť negatívny vplyv reformy iba v niekoľkých prípadoch.
V dôsledku daňovej reformy a nárastu ceny energie došlo v mnohých prípadoch k rastu životných nákladov.
Pre dôchodcov to bolo čiastočne kompenzované jednorazovou dávkou vďaka dôsledným politickým krokom SMK.
Na návrh SMK sa podarilo presadiť, aby prechodné obdobie reformy dôchodkového systému bolo predĺžené do roku 2014, a to kvôli zníženiu veľkých rozdielov, ktoré vznikli medzi dôchodkami vypočítanými na základe starého a nového systému.
Prijatím nového zákona o rodine sme dosiahli, že sa uľahčila adopcia detí, stanovila sa minimálna výška výživného, umožnili sa anonymné pôrody a uzákonili, resp. znovu sa zaviedli jednotlivé formy náhradnej rodinnej a pestúnskej starostlivosti.
Vychádzajúc z danej situácie, SMK si na volebné obdobie v rokoch 2006 – 2010 v oblasti politiky zamestnanosti a sociálnej politiky vytýčila nasledovné ciele:
Politika zamestnanosti
• Medzinárodné skúsenosti ukazujú, že zvýšenie zamestnanosti je možné dosiahnuť podporou malých a stredných podnikateľov.
Využitím možností Sociálneho fondu treba posilniť tie formy podpory, ktoré napomáhajú zamestnávanie osôb, ktoré nachádzajú ťažšie uplatnenie na pracovnom trhu.
Vo väčšej miere treba podporovať zamestnanie dlhodobo nezamestnaných, čerstvých absolventov škôl, matky po materskej dovolenke, nezamestnaných po 50. roku života.
Treba dať väčšiu šancu na odštartovanie nových foriem malého podnikania, živností a samozamestnania sa.
• V záujme zvýšenia konkurencieschopnosti treba vytvoriť pružnejší trh práce.
Tento krok prináša so sebou aj možnosť vytvárania nových foriem zamestnanosti.
Keďže pružný pracovný trh prináša aj väčšie riziko, ktoré často prevyšuje únosnú mieru jednotlivca, budúce nástroje sociálnej politiky musia mieriť k prerozdeleniu tohto rizika.
Toto však musí viesť k väčšej sociálnej istote jednotlivca.
Zmeny na trhu práce nevyhnutne musia viesť k posilneniu inšpekcie práce, resp. dohľadu nad dodržiavaním pracovnoprávnych a bezpečnostných predpisov.
• Konkurencieschopnosť štátu je v budúcnosti možné udržať len pod tou podmienkou, keď kvalifikovaná pracovná sila dokáže pružne reagovať na dopyt na pracovnom trhu.
Lisabonská stratégia nie náhodou zdôrazňuje celoživotné vzdelávanie, ktoré sa vzťahuje na neustálu kvalifikáciu pracovnej sily a na ďalšie rekvalifikácie.
SMK považuje tento proces za mimoriadne dôležitý, preto treba na to klásť v budúcnosti väčší dôraz vrátane jazykovej a informatickej kvalifikácie.
• Treba podporovať zvýšenie mobility práce.
Európske programy za jednu zo svojich hlavných priorít považujú výmenu študentov, ako aj mobilitu pracovnej sily.
Európsky pracovný trh sa stáva čoraz viac otvoreným.
O tom svedčí aj fakt, že v roku 2006 viacero členských štátov EÚ odstráni prechodné obmedzenia na svojom trhu práce.
Na nevýhodnej situácii hraničných regiónov môže veľa zmeniť pričlenenie sa k schengenskej zóne a s tým spojená priechodnosť hraníc.
Práve preto treba urobiť všetko pre odstránenie opatrení, ktoré obmedzujú slobodný pohyb pracovnej sily.
• Jednou zo základných podmienok zvyšovania zamestnanosti je, aby bol rodinný život zosúladiteľný s pracovnou kariérou jednotlivca.
SMK si preto myslí, že zvýšenú pozornosť treba venovať naplneniu tzv. barcelonských cieľov, prijatých v roku 2002 Európskou komisiou.
V zmysle tých cieľov sa predsedovia vlád jednotlivých členských krajín zaviazali, že do roku 2010 pre 90 % detí vo veku od 3 do 6 rokov a pre 30 % detí mladších ako 3 roky vytvoria podmienky pre ich umiestnenie do materských škôl a jaslí.
• Potlačenie čiernej práce je celospoločenským záujmom.
Takáto forma zamestnávania prináša neoprávnené výhody podnikateľom, pričom poctivý podnikateľský subjekt stráca svoju konkurencieschopnosť.
Osoba prijímajúca čiernu prácu je navyše v niekoľkonásobne nevýhodnej situácii, dôsledky ktorej sa prejavia až omnoho neskôr.
V prípade pracovného úrazu alebo choroby sa totiž nachádza mimo účinnosti sociálneho systému, dostáva sa navyše aj mimo systému dôchodkového zabezpečenia.
Potlačením čiernej práce by sa umožnilo aj zníženie odvodového zaťaženia.
Podmienkou toho je prísnejší postup voči zamestnávateľom, keďže samotní zamestnanci sú často v bezvýchodiskovej situácii.
Adresnejšiu sociálnu politiku
• SMK považuje za podstatné posilnenie dôležitosti úlohy rodiny.
Chceme aj naďalej podporovať všetky opatrenia, ktoré pomáhajú zosúladiť prácu s rodinným životom.
Podpora rodinne orientovanej zamestnanosti je významná úloha.
Hodláme podporovať pružné formy zamestnania, ako aj možnosť práce na čiastočný úväzok, ktoré umožnia kvalitnejšie plnenie dvojitej úlohy rodiča (rodina a práca), ako aj ľahší návrat a začlenenie sa jednotlivca na trh práce po rodičovskej dovolenke.
• Pre Európu je charakteristickým demografickým javom rádovo nižší počet novorodencov pri stále sa zvyšujúcej priemernej dĺžke života.
Z toho vyplývajúc Slovensko, podobne ako väčšina európskych štátov, čelí veľkej výzve.
To vyvoláva potrebu znovudefinovania priorít.
• Život každého novorodenca predstavuje veľkú hodnotu.
SMK preto podporuje vybudovanie novorodeneckých centier a ich adekvátnu technickú vybavenosť, realizáciu novorodeneckých programov, keďže medzinárodné skúsenosti ukazujú, že takýmto spôsobom je možné dosiahnuť výrazný pokles úmrtnosti novorodencov, ako aj pokles prípadov, kde dochádza k takému poškodeniu, ktoré neskôr zapríčiňuje invaliditu alebo postihnutie jedinca.
Napriek tomu, že to spadá skôr pod zdravotnícky program, jeho následky sú v sociálnom zabezpečení také rozsiahle, že ich treba považovať za sociálnopolitickú prioritu.
• SMK navrhuje zváženie zavedenia tzv. detských dlhopisov.
Tie by mali slúžiť ako signál smerom k rodičom, že založenie rodiny nie je len súkromnou záležitosťou.
Každé narodené dieťa by malo nárok na tzv. detský dlhopis, prostredníctvom ktorého by získalo štátnu podporu v stanovenej sume (10 – 15 tis. Sk).
Na tento účet, ktorý by bol vinkulovaný pre samotné dieťa, by mohli podľa možností prispieť aj samotní rodičia, využijúc tým nástroj tejto adresnej podpory.
Jeho priamy a okamžitý demografický vplyv, keďže by sa vyplácal až po dosiahnutí 18. roku veku dieťaťa, je zanedbateľný, môže však prispieť k zvráteniu nepriaznivých demografických trendov.
• Pre vysokú cenu nehnuteľností, ktorá sa spája s nízkou úverovou bonitou mladých absolventov, ako hlavný problém založenia rodiny vidí SMK bytovú otázku.
Z toho vyplývajúc treba v budúcnosti posilniť výstavbu nájomných bytov, umožňujúc tým ľahší prístup k nájomnému bývaniu.
• Starostlivosť o seniorov zohráva čoraz väčšiu úlohu v oblasti sociálnych služieb.
V tejto oblasti treba v prvom rade posilniť opatrovateľskú službu, keďže popri tom, že je to v porovnaní s ústavnou starostlivosťou lacnejšia forma starostlivosti, oveľa viac napomáha zachovaniu dôstojnosti ľudského života.
Je však evidentné, že ani ústavnú starostlivosť nie je možné nahradiť, tu však môže ako vhodné riešenie slúžiť dôslednejšia participácia neziskového sektora a súkromnej sféry.
S finančnou podporou úzko spojený primeraný štátny dozor môže prispieť k zlepšeniu úrovne služieb.
• SMK v prípade konkrétnych diagnóz pre chronicky chorých a nízkopríjmové skupiny obyvateľstva zváži zavedenie adresnejšej a účinnejšej podpory liekov, v prvom rade pre ľudí v hmotnej núdzi.
Keďže prístup k základnej zdravotnej starostlivosti je súčasťou základných ľudských práv, treba preskúmať, aké sú možnosti prekonať stav, keď ceny liekov sú neprekonateľnou bariérou v oblasti zachovania zdravia jednotlivca.
• Pričlenenie sa k eurozóne, popri svojom stimulačnom vplyve na hospodárstvo, môže na základe doterajších skúseností viesť v prvom rade k nárastu cien lacnejších výrobkov každodennej spotreby, a tým aj k inflácii.
SMK považuje za potrebné monitorovať prechodné obdobie a venuje osobitnú pozornosť tomu, aby vstup do eurozóny nepriniesol nárast cien.
• Reforma dôchodkového zabezpečenia a sociálneho systému vyniesla na povrch také technické problémy, ktoré strpčujú a sťažujú život živnostníkom, ako aj zamestnávateľom.
SMK podporuje predstavy, ktoré hovoria o zjednotení jednotlivých vymeriavacích základov, respektíve stanovení ich maximálnej hranice.
SMK si naďalej stojí za svojím dávnejším návrhom, že výber jednotlivých odvodov by bolo prospešné spojiť s výberom daní za podmienok, že analýzy potvrdia vyššiu efektívnosť tohto riešenia.
Podporujeme aj návrh, aby odvodová povinnosť spadala pod koncoročné vyúčtovanie, čím by sa zabránilo obchádzaniu zákona.
K neodôvodnenému obchádzaniu zákona môže takisto viesť aj to, že príjem z dividend podľa zákona sa nazapočítava do vymeriavacieho základu pri určení výšky odvodov.
Väčšiu časť odvodového zaťaženia tak zaplatia zamestnanci v pracovnom pomere a malí podnikatelia.
• Podľa analýz pokles odvodového zaťaženia prináša vytvorenie nových pracovných miest.
Preto považujeme za odôvodnené nájsť vhodný spôsob zníženia odvodového zaťaženia.
SMK však nepovažuje za správne zníženie odvodového zaťaženia, tak aby to viedlo k poklesu sociálnych dávok a podpôr.
Nie je to možné ani v dôsledku zvyšujúceho sa deficitu 1. piliera dôchodkového systému.
Ďalšiu možnosť redukovania odvodového zaťaženia vidíme v tom, aby aj štát za svojich poistencov platil odvody nie z výrazne zníženého vymeriavacieho základu, ale za rovnakých podmienok, ako to zákon predpisuje aj iným zamestnávateľom.
Ochránila by sa tým výška prispievaných súm, pričom odvodové zaťaženie zamestnávateľov by pokleslo.
• SMK považuje za možné aj zvýšenie miezd zamestnancov na úroveň ich celkových hrubých mzdových nákladov, v dôsledku čoho by sa stal celý systém prehľadnejším a jednoduchším na spracovanie, čo by mohlo prispieť k poklesu odvodov zo strany zamestnancov.
Tento krok však považujeme za uskutočniteľný len v prípade zákonom presne stanovených garancií a po dôsledných dopadových štúdiách.
Boj proti chudobe
• Slovensko v porovnaní s ďalšími členskými krajinami EÚ je v nepriaznivej situácii z pohľadu relatívnej chudoby, keďže v rebríčku členských štátov sa nachádza na jednom z posledných miest.
Na Slovensku sa podľa správy Európskej komisie až 30 % detí nachádza pod hranicou chudoby.
Nepriamym následkom toho je vylúčenie zo spoločností a medzigeneračné „dedenie“ chudoby.
Väčšina detí pochádzajúcich z chudobných rodín nemá prístup k adekvátnemu vzdelaniu, čo vedie k nedostatočnej kvalifikácii a menším šanciam uplatniť sa na trhu práce.
Tento problém len stupňuje, že na základe demografických prognóz v nasledujúcich desaťročiach budú ľudské zdroje čoraz skromnejšie.
Ich spoločný vplyv prináša nepredvídateľné hospodárske a spoločenské straty.
• Vzdelávanie detí je v dôsledku demografických procesov a pre konkurencieschopnosť na pracovnom trhu prioritnou požiadavkou.
V záujme toho treba posilňovať štipendiá a podporné systémy na základnom a strednom stupni školstva, ktoré sú viazané na školskú dochádzku a prospech.
SMK považuje za dôležité aj zníženie byrokracie spojené s vyplácaním jednotlivých foriem štipendií.
• Pre SMK je v nasledujúcom volebnom období rozhodujúci nárast domáceho dopytu.
Prehodnotenie úlohy minimálnej mzdy a rozptýlenie mýtov o tzv. lacnej pracovnej sile musí byť takisto dôležitou úlohou.
• Skúsenosť ukazuje, že na úrovni miestnej samosprávy je potrebné posilniť terénnu sociálnu prácu, poradenstvo, ako aj monitorovanie sociálnej situácie („obecný sociálny kurátor“).
V dôsledku chýbajúceho efektívneho poradenstva viacerí nevyužívajú svoje zákonom stanovené práva, nechávajú nevyužité možnosti, ktoré by mohli zmierniť ich zlú sociálnu situáciu.
Nový systém popri podpore rodiny by postupne umožňoval aj posilnenie vlastnej zodpovednosti jednotlivca i pokles závislosti od systému sociálnej podpory.
• SMK je presvedčená, že pre integráciu zdravotne postihnutých je možné urobiť viac.
Chráneným dielňam, chránenému bývaniu treba poskytovať väčšiu podporu, ako aj tým rodinám, ktoré prevezmú starostlivosť o postihnuté dieťa na seba.
• Ani extrémne formy chudoby – popri zachovaní minimálnej miery solidarity – nemôžu ostať neošetrené.
V tejto oblasti najmä situácia bezdomovcov vyžaduje prijateľnejšie a účinnejšie riešenie.
Rozšírenie kapacít prechodných ubytovaní vo väčších mestách a obciach, viazaných na splnenie určitých podmienok, musí byť organickou súčasťou sociálnej starostlivosti.
8. Za lepšie zdravotníctvo
Spoločenské zmeny v uplynulých šestnástich rokoch i zmeny v zabezpečení zdravotnej starostlivosti priniesli zmeny i v postavení jednotlivých občanov.
Tieto zmeny boli spôsobené na jednej strane osobitosťami finančného mechanizmu v zdravotníctve, na strane druhej postupným začlenením prvkov trhového mechanizmu do každodenného života.
Táto situácia vyžaduje zodpovednú reakciu zo strany SMK na výzvy aj v tejto oblasti.
Ide o oslovenie obyvateľstva moderným zdravotným programom, v centre ktorého je pacient.
Program je zameraný na ochranu zdravia, pričom jeho základné piliere akceptujú osobitosti trhového mechanizmu, zároveň majú na zreteli aj zabezpečenie princípov rovnosti a solidarity.
Fungovanie systému zdravotnej starostlivosti je zodpovednou a zložitou úlohou aj pre štáty s vyspelejším hospodárstvom a vyššou úrovňou fungovania spoločensko-politických mechanizmov, než akými disponuje Slovensko.
Tento systém tvorí množstvo činiteľov, z ktorých časť je ovplyvnená ľudským faktorom, v dôsledku čoho právna úprava sa musí jednak prispôsobiť úplnému pokrytiu celej jeho štruktúry a zároveň obsahovať veľkú mieru pružnosti/prispôsobivosti.
Žiadne z potenciálnych nebezpečenstiev ani neočakávaných či nepredvídateľných okolností nesmie ostať na okraji pozornosti.
Skúsenosti vyspelých európskych štátov potvrdzujú, že zrod systému fungujúcej zdravotnej starostlivosti je výsledkom dlhodobej komplexnej celospoločenskej dohody.
V uplynulom volebnom období sa začal proces reorganizácie slovenského zdravotníctva.
Jeho realizácia však narazila na množstvo prekážok najmä preto, lebo zabezpečenie zdravotnej starostlivosti občanov prešlo v predchádzajúcom volebnom období v celom rozsahu do pôsobnosti vyšších územných celkov, respektíve na miestnu samosprávu bez toho, aby sa dôsledne vyriešili otázky jej riadenia a financovania.
Na tvorbe príslušnej legislatívy sa aktívne zúčastnila aj SMK, čo dokazuje, že dobré fungovanie systému zdravotnej starostlivosti a jeho stabilizácia je pre nás dôležitá – systém sa predsa nemôže meniť v každom volebnom období.
Aj keď je nevyhnutné odstrániť oprávnené problémy, ktoré sa v priebehu realizácie vyskytli, treba dosiahnuť, aby zmena zdravotnej starostlivosti, a najmä jej profesionálne a hospodárske základy neboli ovplyvnené aktuálnou politikou.
Strana maďarskej koalície súhlasila so základnou myšlienkou reformy a podporila jej uskutočnenie, ale na pôde parlamentu z koaličných partnerov bola jej najväčším kritikom.
Naši odborníci a poslanci podali mnoho pozitívnych pozmeňujúcich návrhov, aby zmeny priniesli transparentnejší systém s ľudskou tvárou.
Myslíme si, že reformu charakterizuje prehnaný centralizmus v prospech zdravotných poisťovní.
Trojuholník pacient – poskytovateľ zdravotnej starostlivosti – poisťovňa však musí tvoriť vyvážený a harmonický systém, ktorý má na zreteli vždy potreby pacienta.
Zároveň však musí zabezpečiť vhodné podmienky na poskytovanie zdravotnej starostlivosti aj jej poskytovateľom.
Jedným z prvoradých cieľov SMK pri zlepšení reformy zdravotníctva je teda zmeniť centralizáciu poisťovní na systém zameraný na pacienta a poskytovateľa.
Zavedená reforma ponúka možnosť efektívnejšieho sledovania rozpočtových a ostatných finančných zdrojov v zdravotníctve, preto SMK teraz vidí možnosť postupného zvyšovania prostriedkov na zdravotníctvo až do úrovne 7 až 8 % HDP.
Súčasne však treba zabezpečiť, aby tieto financie skutočne smerovali k poskytovateľom, respektíve prostredníctvom nich k pacientom, lebo to je zásadná podmienka efektívnej zdravotnej starostlivosti.
V procese poskytovania zdravotníckych služieb treba znížiť finančnú spoluúčasť pacientov.
Tok finančných prostriedkov treba usmerniť takým spôsobom, aby zvýšená finančná čiastka slúžila predovšetkým na zlepšenie úrovne zdravotnej starostlivosti v nemocniciach.
Preto ťažiskom zdravotného programu SMK v nasledujúcom volebnom období je samotný pacient a postupné zvýšenie miery finančnej podpory zdravotníctva.
Vyhovujúc očakávaniam súčasnej doby je potrebné vytvoriť trhové podmienky pri voľbe lekára a poskytovateľa zdravotnej starostlivosti, čo umožní v ďalšom období dosiahnuť, aby liečili lekári, ktorí majú bezvýhradnú dôveru pacienta.
Veľký dôraz venujeme otázkam, ako je celkové zlepšenie dostupnosti zdravotnej starostlivosti, výrazné posilnenie systému rodinnej a odbornej lekárskej starostlivosti a voľnopredajnosti lekárskej činnosti.
Podľa nášho názoru totiž v našej spoločnosti potrebujeme lekárov, ktorí lekársku starostlivosť manažujú v duchu bezhraničnej dôvery vo vzťahu lekár – pacient.
K našim prioritám patrí ďalšia optimalizácia siete zdravotnej starostlivosti, predovšetkým z pohľadu pacienta a poskytovateľov tejto starostlivosti.
Na dosiahnutie cieľov načrtnutých v predchádzajúcom odseku považujeme za dôležité decentralizovanie odbornej lekárskej starostlivosti na úroveň jednotlivých obvodov.
Pre poskytovateľov treba vytvoriť rovnocenné podmienky a nevyhnutnou sa javí aj reštrukturalizácia siete poskytovateľov.
Uvedené ciele navrhuje SMK dosiahnuť formou pozitívnych motivačných programov, prostredníctvom ktorých sa má lekár v čo najväčšej miere priblížiť k pacientovi.
V rámci motivačných programov sa pomocou navýšenia koeficientov má dosiahnuť, aby lekári poskytovali služby pacientom aj na miestach menej populárnych (vzdialených alebo ťažko prístupných), čím sa zdravotná starostlivosť dostane bližšie k pacientovi.
Pacienti sa tak dostanú do kontaktu s kvalifikovane zdatnými všeobecnými i odbornými lekármi, ktorým budú môcť dôverovať.
Ďalším cieľom motivačných programov je vízia, že na každej úrovni a v každom územnom celku budú v zdravotnej starostlivosti k dispozícii spokojní lekári najvyšších kvalít.
V ďalšom období treba zintenzívniť snahu o preventívnu starostlivosť a podporu zdravej životosprávy ako predpokladov predchádzania chorobám.
Vzhľadom na to, že prevencia je najlacnejšou formou zdravotnej starostlivosti, považujeme za dôležité, aby občania aktívne pristupovali k otázkam svojho zdravia.
Dôslednou osvetovou činnosťou musíme dostať do povedomia ľudí, že zdravie je hodnota, ktorá musí zaujať prvé miesto v hodnotovom systéme každého človeka.
Čím viac sa budú ľudia starať o svoje zdravie, tým lacnejšia bude pre nich prípadná lekárska starostlivosť.
Cieľom našej zdravotnej politiky je dosiahnuť, aby v centre záujmu každého člena trojuholníka pacient – lekár – poisťovňa bola starostlivosť o zdravie občanov.
Počet projektov a preventívnych programov zameraných na udržanie zdravia sa musí priebežne zvyšovať.
Súčasne sa musí vytvoriť možnosť odmeňovania poskytovateľov zdravotnej starostlivosti v závislosti od kvality výkonu a preukázanej zodpovednosti.
Dôležitým míľnikom cesty vedúcej k stabilizácii zdravotného systému je presné stanovenie pojmu „základná starostlivosť“.
Podľa nášho názoru totiž na základe teórie rovnosti je potrebné zabezpečiť základnú starostlivosť pre každého, bez ohľadu na jeho sociálne a spoločenské postavenie.
Štát musí garantovať, aby v rámci základnej starostlivosti bolo liečenie chorôb pre občanov dostupné.
Súčasťou povinného zdravotného poistenia musí byť presne vymedzený zoznam služieb a výdavkov spojených s poskytovaním zdravotnej starostlivosti, ktoré financuje zdravotná poisťovňa.
Zároveň treba zaviesť doplnkový poistný systém založený na princípe plurality, ktorý umožní zapojenie občanov do programov, poskytujúcich starostlivosť na vyššej úrovni.
Občania, ktorí sú ochotní investovať do upevňovania svojho zdravia, môžu tak získať (podobne ako v poisťovniach iného druhu) aj nadštandardnú starostlivosť.
Ako výsledok tohto procesu sa môže vytvoriť na trhu poisťovníctva skutočne konkurenčné prostredie.
Do systému povinného a doplnkového poistenia treba zabudovať mechanizmy zamerané proti občanom, ktorí škodia sebe alebo ohrozujú zdravie iných.
Princíp solidarity a sociálneho charakteru systému zdravotnej starostlivosti treba zvýrazniť stanovením hranice príjmu, po ktorú občan nebude prispievať na výdavky zdravotného zabezpečenia.
Sme si vedomí skutočnosti, že v našej spoločnosti je v súčasnosti mnoho rodín, pre ktoré je problém zabezpečiť zdravotnú starostlivosť presahujúcu základný štandard.
Je preto dôležité určiť sociálne a spoločenské skupiny, ktoré štát oslobodí od úhrady zdravotnej starostlivosti.
Pri liečbe detí treba v rámci sociálneho charakteru načrtnutého programu minimalizovať mieru úhrady za poskytnuté lieky na symbolickú hodnotu.
V liečbe niektorých chronických ochorení (ochorenia srdca, choroby obehového ústrojenstva, cukrovka) treba vytvoriť taký podporný systém, ktorý zabezpečí dostatočný prísun liekov pre každého.
Podporujeme dlhodobé programy zamerané na prevenciu a liečbu onkologických a srdcovo-cievnych ochorení a ich úplné financovanie,
ďalej bezplatnú zdravotnú starostlivosť pri liečbe cukrovky
a novorodenecký program.
Podľa našich predstáv by v prípade uvedených chorôb mal štát zabezpečiť bezplatnú zdravotnú starostlivosť v plnej miere.
Treba zaviesť takú modernú a pružnú formu liekovej politiky, ktorá bude motivovať lekárov k zníženiu prebytočnej spotreby liekov, ale zároveň ich bude viesť aj k zefektívneniu liečby.
Podporujeme úhradu moderných a vyskúšaných liekov.
Podľa našich predstáv by k zmenám v kategorizácii liekov malo dôjsť maximálne dvakrát ročne, priebežne by sa zaraďovali len nové lieky.
Vytvoril by sa tak poriadok a zlepšila transparentnosť na trhu s liečivami a lekárnici by neboli nútení pracovať štvrťročne vždy s novými zoznamami.
Občanom treba umožniť zmenu poisťovne v prípade potreby aj dvakrát ročne, veď v stabilnom zdravotnom systéme je v záujme lekárov aj pacientov, aby poisťovne uspokojili predovšetkým požiadavky občanov.
Táto skutočnosť môže vytvoriť trhové podmienky a súťaživosť medzi poisťovňami, ktorých pozitívne dôsledky budú občania priamo pociťovať.
Naďalej podporujeme myšlienku, aby činnosť poisťovní smerovala k uspokojeniu potrieb pacientov a prípadný zisk by mohli poisťovne vyčerpať len v prípade, ak v danom roku zabezpečili všetky potreby pacientov.
Poisťovne sú týmto spôsobom motivované k lepšiemu hospodáreniu a pacienti si môžu byť istí, že prvoradou a povinnou úlohou poisťovní je vyhovieť ich oprávneným požiadavkám.
Finančné krytie prevádzkovania zdravotníckych zariadení sa má určiť v závislosti od poskytovaných služieb takým spôsobom, aby za poskytovanie rovnakých služieb dostávali rovnaké prostriedky.
Hradenie výdavkov spojených s nemocničným ošetrením teda musí závisieť od diagnózy.
je to potrebné preto, aby sa pri liečení rovnakej choroby postupovalo tým istým spôsobom v každej nemocnici, čím aj pacienti z oblastí menších nemocníc budú mať zabezpečenú nevyhnutnú základnú starostlivosť.
Špeciálnu liečebnú starostlivosť budú vykonávať odborníci v špeciálne vybavených nemocniciach.
Uskutočnenie tohto cieľa je možné pomocou akreditácií, respektíve vytvorením nového systému financovania.
Systém je kalibrovaný na pacienta a na jeho chorobu (ako napríklad systém DRG), nie na deklarované nemocničné zaradenie.
Dôležitým cieľom v otázke finančnej stability je dosiahnutie toho, aby štát garantoval svoje platby poisťovniam v plnej výške.
Nemocniciam zabezpečujúcim špeciálnu starostlivosť treba poskytnúť aj osobitné finančné krytie, aby ich služby pacientom mohli byť plynulé.
Riziká a nebezpečenstvá zdravotnej starostlivosti by sa mali medzi poskytovateľov a poisťovne rozdeliť takým spôsobom, aby sa ani jedna strana neocitla v zvýhodnenej, respektíve znevýhodnenej pozícii.
Štátny rozpočet musí zaručiť nevyhnutne potrebnú technickú úroveň vybavenosti nemocníc patriacich do kompetencie štátu.
Naďalej treba rozširovať možnosti diagnostikovania a podporovať prechod laboratórií a diagnostických centier do súkromného vlastníctva.
Podľa nášho názoru by mala byť centrálne štátom riadená len špeciálna nemocničná starostlivosť, vypracúvanie dlhodobých preventívnych programov a ich realizácia.
Jedným zo základných poznávacích znakov zdravotného systému musí byť jeho humanita.
Predstavy SMK v otázke starostlivosti o pacientov v poslednej fáze choroby smerujú k spolupráci cirkevných a charitatívnych spoločností v rámci tzv. hospicov.
Podporujeme aktívnu a efektívnu spoluúčasť zdravotníckych pracovníkov na príprave a tvorbe príslušných legislatívnych noriem.
Naša snaha musí smerovať k dosiahnutiu lepšieho spoločenského postavenia a finančného ohodnotenia zdravotníkov, medzi iným aj stanovením príjmového minima.
Tieto opatrenia majú posilniť predovšetkým postavenie zamestnancov nemocníc.
V duchu požiadaviek Európskej únie treba venovať zvýšenú pozornosť rastu odbornosti pracovníkov v zdravotníctve a vytvoriť tak lekársky a obslužný personál na profesionálnej úrovni kompatibilný s praxou EÚ v tejto oblasti.
Považujeme za dôležité vytvorenie vhodného, rezidentného systému ďalšieho vzdelávania lekárov a zdravotníckeho personálu v akreditovaných, centrálne financovaných zariadeniach.
Lekárom na začiatku ich profesionálnej kariéry treba poskytnúť pomoc formou zabezpečenia výhodných pôžičiek.
Práva pacientov musia byť rešpektované v zmysle medzinárodných dokumentov, záväzných aj pre Slovensko.
V demokratickom a modernom systéme sa musí každému poskytnúť právo – ak o to sám požiada – na zdravotnú starostlivosť, ale aj na zdravotnú osvetu, resp. komunikáciu o svojom zdraví v materinskom jazyku.
Snažíme sa aj o vytvorenie možnosti na využitie cezhraničnej lekárskej starostlivosti.
Cieľom zdravotného programu SMK je vytvorenie takého „paciento-centrického“ systému, ktorý je založený na viacerých pilieroch a zabezpečí transparentné a účinné použitie finančných prostriedkov v prospech zachovania zdravia občanov a ich kvalitnej liečby.
Systém musí zabezpečiť objem finančných prostriedkov od poisťovní smerom k tým poskytovateľom zdravotnej starostlivosti, ktorých si pacienti vybrali.
Vzhľadom na to, že objem finančných prostriedkov na zdravotnú starostlivosť zabezpečujú sami občania prostredníctvom daní a iných poplatkov, je nevyhnutné, aby tieto financie slúžili potrebám občanov.
Sme si vedomí, že k stabilizácii systému vedie ešte dlhá cesta, ale dovtedy treba dosiahnuť, aby obyvateľstvo preferovalo zdravý životný štýl.
Musíme urobiť všetko pre to, aby sa lekárska starostlivosť poskytovala najmodernejšími technologickými zariadeniami.
Výsledkom bude výrazné zníženie výskytu niektorých ochorení, prostredníctvom moderného programu zdravotnej starostlivosti zlepšenie kvality života občanov a očakávané predĺženie priemerného veku obyvateľstva.
9. Konkurencieschopné vzdelávanie
Strana maďarskej koalície v rozširujúcom sa európskom vzdelávacom priestore naďalej považuje otázky vzdelávacej politiky za strategicky závažné témy.
Výchovu, vzdelávanie, celoživotné učenie a vzdelanosť pokladá za životne dôležité záruky osobných i verejných, ako aj celospoločenských úspechov.
Úcta k základným ľudským a spoločenským právam je dôležitým základným kameňom demokracie, preto SMK bude očakávať aj v budúcnosti, že Slovensko, rovnako ako v iných oblastiach života, aj v školstve bude postupovať v zmysle medzinárodných dohôd a dohovorov vzťahujúcich sa aj na vzdelávanie.
Preto každá vláda by mala považovať práva národnostných menšín za prirodzenú nevyhnutnosť na poli kultivovania ich historických tradícií a jazyka, resp. zachovania a rozvíjania ich hmotnej i duchovnej kultúry.
Naše výsledky sú nepopierateľné, ale ešte máme čo robiť
SMK zaknihuje medzi úspechmi posledného volebného obdobia rozšírenie používania maďarského jazyka vo verejnom živote, čo malo vplyv aj na fakt, že napriek nepriaznivému demografickému vývoju sa spomalilo, miestami sa prakticky aj zastavilo znižovanie počtu žiakov zapísaných do škôl s vyučovacím jazykom maďarským.
V zmysle nášho programu bol prijatý zákon o štátnej správe v školstve a školskej samospráve, vďaka normatívnemu financovaniu sa spôsoby a prostriedky správy vzdelávacích inštitúcií stali transparentnými a plánovateľnými.
Rezort školstva usmernil prostredníctvom novej vyhlášky spôsob ukončovania štúdia na stredných školách, zaviedol dvojúrovňovú maturitnú skúšku, pre štvorročné gymnáziá s vyučovacím jazykom maďarským boli schválené nové učebné osnovy dejepisu, vďaka čomu možno pripraviť a vydať aj nové učebnice.
Za úspešnú možno považovať aj tú činnosť strany, ktorou pobádala k informatizácii regionálneho školstva v rámci projektu Infovek.
Je významným úspechom otvorenie sa škôl smerom k verejnosti a miestnej pospolitosti prostredníctvom propagácie programu „Otvorená škola“.
Dôležitým výsledkom je úprava sociálnej podpory žiakov základných a stredných škôl i študentov vysokých škôl.
Podstatné úspechy sme dosiahli aj v oblasti rozvoja vzdelávacej infraštruktúry.
Za najväčší úspech však napriek tomu považujeme skutočnosť, že v Komárne bola zriadená a začala svoju činnosť Univerzita J. Selyeho, ktorá je našou najdôležitejšou základňou prípravy inteligencie.
Musíme však kriticky čeliť aj skutočnostiam, že nie každé predsavzatie sa nám podarilo dokonale uskutočniť alebo potlačiť smerom k praktickej realizácii, čo v koaličnom vládnutí je vždy náročná úloha.
Nebol prijatý nový školský zákon,
plánovanie záväzného učiva stále nie je na modernejších a efektívnejších základoch,
pre školy a školské zariadenia národnostných menšín naďalej nie je zabezpečený účinný profesionálny podporný a hodnotiaci systém,
neuskutočnila sa nevyhnutná prestavba štruktúry prípravy pedagógov a ich ďalšieho vzdelávania,
a doteraz sa nám nepodarilo založiť ani Dom maďarských pedagógov.
Práve preto pre SMK ostávajú tieto úlohy naďalej aktuálne a strana sa bude usilovať, aby sa v nasledujúcom volebnom období mohla aktívne zúčastňovať na odstránení tohto deficitu.
Strategické ciele, priority
Strana maďarskej koalície vychádzajúc zo skúseností európskych vzdelávacích systémov naliehavo podporuje modernizáciu vzdelávania a odbornej prípravy a v záujme ich efektivity a zlepšenia kvality považuje za dominantné nasledovné tézy:
• vzdelávanie je preferovaným strategickým rezortom;
• vzdelávanie je otázkou verejnou, ale jeho ciele vyplývajú zo záujmov a cieľov jednotlivca;
• jednotlivec zodpovedá za svoje vzdelávanie;
• kľúčovou postavou reforiem je žiak a jeho pedagóg, ktorý je odborne vzdelaná autonómna osobnosť;
• základom akceptovania akejkoľvek odlišnosti je vzájomné porozumenie;
• zárukou kvality vzdelávania je rozmanitosť v oblasti obsahu, štruktúry i zriaďovateľov;
• základnými piliermi riadenia školstva sú demokratickosť, samosprávnosť a uplatňovanie princípu subsidiarity.
V záujme naplnenia uvedených téz treba:• vypracovať a v Národnej rade Slovenskej republiky schváliť nový, moderný zákon o výchove a vzdelávaní;
• rozširovať okruh zdrojov určených pre vzdelávanie tak, aby na konci volebného obdobia sa priblížili k 5 % HDP;
• uskutočniť rozsiahlu obsahovú reformu, ktorá je základom toho, aby človek mohol vlastniť používateľné a funkčné znalosti, široké vedomosti, schopnosti, zručnosti a kompetencie;
• podnietiť efektívnejšiu výučbu cudzích jazykov a rozširovanie praktického výcviku z informatiky;
• položiť prípravu pedagógov a systém podporných inštitúcií na modernejšie základy, inštitucionalizovať ďalšie vzdelávanie pedagogických zamestnancov;
• venovať zvýšenú pozornosť výchove, kontrole, hodnoteniu a zabezpečovaniu kvality;
• zdôrazňovať úlohu vzdelávania v materinskom jazyku pri zachovaní národnej identity.
Čo musíme urobiť v záujme rozvoja
Školstvo neustále zápasí s viacerými problémami, ktoré budeme musieť riešiť tak, aby sme podporovali zmeny v celoslovenskom i národnostnom vzdelávaní.
Preto SMK na základe praxe z predchádzajúcich rokov v záujme kvalitnejšej organizácie vzdelávania, zabezpečovania právnych a inštitucionálnych rámcov, ako aj obsahovej transformácie bude iniciovať kvalitatívne zmeny a reformy v oblasti verejnej správy a školstva.
Za rovnako dôležité pokladáme vytvorenie nového školského zákona, ktorý okrem uskutočnenia desaťročia odloženej obsahovej reformy by mohol byť právnou zárukou aj pre organizovanie a financovanie vzdelávania vo vzťahu k celoslovenskému i národnostnému školstvu.
V záujme pokroku bude potrebné zvýrazňovať úlohu a význam ľudských zdrojov, čo možno dosiahnuť iba zvyšovaním pomeru výdavkov na vzdelávanie, výskum a rozvoj.
V nadchádzajúcom období bude treba zvyšovať reálnu hodnotu vzdelávacích nákladov a miezd pedagogických zamestnancov.
K spoločenskému uznaniu učiteľov a zlepšovaniu ich životnej úrovne sa možno dopracovať predovšetkým zvyšovaním ich platu minimálne na úroveň priemernej mzdy v národnom hospodárstve, vypracovaním obsiahleho modelu kariérneho rastu pedagógov, diferencovaním motivujúcim kvalitnú prácu, resp. zavedením rôznych zliav.
Keďže nám nemôže byť ľahostajné, v akom prostredí prebieha výchovno-vzdelávacia činnosť v treťom tisícročí, na zlepšenie infraštruktúry škôl, na zachovanie stavu budov a na ich racionálne rekonštruovanie a využívanie mienime vynaložiť značné kapitálové prostriedky.
SMK je zástankyňou názoru, že škola má byť scénou kreativity a inovácie, kde rozvoj garantujú vzdelávacie programy zamerané na expanziu myslenia, učebné osnovy zaručujúce zušľachtenie zručností a výstupné systémy budované na analýze kompetencií.
Často skloňovaná reforma, žiaľ, ešte stále necháva na seba čakať, naši absolventi nie vždy sú konkurencieschopní na trhu práce členských štátov EÚ.
SMK preto podporuje každú iniciatívu, ktorá smeruje k pozitívnej zmene súčasnej situácie.
V základných i stredných školách rovnako musíme mať na zreteli spoločné ciele žiakov, ich rodičov a školy, aby si každý žiak osvojil predovšetkým to, čo je preňho bezpodmienečne nevyhnutné pre úspešné pokračovanie jeho života.
Pokiaľ schopnosti žiakov sú značne odlišné, ani požiadavky škôl na nich nemôžu byť rovnaké.
Neexistuje jednotná, pre všetky oblasti vyčerpávajúca množina poznatkov, ktorá by bola optimálna pre každého.
Preto k účinnému rozvoju môže viesť iba permanentné pozorovanie výkonov žiaka, individuálny systém požiadaviek a hodnotenie šité na mieru.
Je dôležité prihliadať na vzdelávanie ako proces prispôsobený kvalitám i nárokom žiaka a na vnútornú diferenciáciu.
Tomu má slúžiť aj posilnenie autonómie pedagógov.
Vyučujúcim treba zabezpečiť možnosť voľby tak na poli programov, ako aj v oblasti metód, učebníc i učebných pomôcok.
Kvôli tomu je potrebné zaviesť pojmy miestnych učebných plánov, školských vzdelávacích programov
a je nutné vytvoriť trhové podmienky v systéme zásobovania učebnicami vrátane kompenzácie výdavkov na tvorbu učebníc v nižších nákladoch.
Do pedagogickej praxe treba zaviesť moderné, efektívne nosiče informácií, digitálne učivo, učebnice a učebné pomôcky orientované na žiaka.
Množstvo povinného učiva je potrebné racionálne minimalizovať
a treba uskutočniť reformu systému prijímania na ďalšie štúdium, aby boj o lepšie známky a miesta v školách na vyššom stupni vzdelávania dopadol v prospech prirodzenej túžby po vedomostiach.
Odporúčame, aby ukončenie štúdia na strednej škole znamenalo zároveň aj získanie použiteľných, trhovo orientovaných znalostí a zručností, ktorých základnými piliermi sú kompetencie v oblasti cudzích jazykov, počítačová gramotnosť a spôsobilosť na riadenie motorového vozidla, čo zamestnávatelia požadujú takmer bez výnimky
Tým pádom spolu s vysvedčením o maturitnej skúške by žiaci mohli získať aj osvedčenie o jazykovej skúške, certifikát ECDL i vodičský preukaz.
Okrem toho by sa mohli oboznámiť aj so základmi administratívy a nadobudli by isté skúsenosti v hospodárskych a právnych oblastiach.
V regionálnom školstve považujeme za zvlášť dôležitú výchovu a vzdelávanie žiakov vyžadujúcich osobitnú starostlivosť v ich materinskom jazyku prostredníctvom špeciálnych programov, bez ohľadu na to, či sú to deti hendikepované, alebo mimoriadne nadané.
Pre ne odporúčame vytvoriť adekvátny systém prídavkov, zliav a vyššej miery podpory, prijať vyrovnávacie programy, zároveň v duchu transparentnosti, ekonomickej efektívnosti a podpory kvalitnej práce navrhujeme odstrániť nedostatky v systéme normatívneho financovania.
Zachovať inštitúcie, zintenzívniť dialóg a spoluprácu
Trvalá a význačná existencia a rozmach maďarského národného spoločenstva na Slovensku vyžadujú, aby sme pre deti a ich rodičov zachovali a v každom regióne obývanom občanmi maďarskej národnosti zabezpečili každý stupeň výchovy a vzdelávania v ich jazyku.
Keďže v oblasti formovania osobnosti považujeme výchovno-vzdelávaciu činnosť v materinskom jazyku za prioritu, podľa možností sa budeme usilovať, aby v každej obci boli zachované a prevádzkované aspoň materská škola a prvý stupeň základnej školy.
Budeme iniciovať odštartovanie programu školských autobusov, ktorý bude povolaný zmierniť problémy diaspóry.
Treba venovať zvýšenú pozornosť materským školám, aby sa na miestnej úrovni mohli uskutočniť akékoľvek kroky v súvislosti s nimi iba po koordinácii so zainteresovanými stranami.
V záujme toho chceme zefektívniť programy zápisu detí do škôl podporujúce posilnenie národnej identity.
Je potrebné oživovať regionálnu spoluprácu v oblasti vzdelávania, zosilňovať úlohu regionálneho a medziobecného plánovania, znižovať mieru zaostávania znevýhodnených obcí, zmierniť ťažkosti správy a údržby vzdelávacích inštitúcií.
Odporúčame, aby na úrovni stredných škôl po dôkladnom zmapovaní školských obvodov, tam, kde to miestne podmienky neumožňujú, pomocou centrálnych alebo nadačných zdrojov boli založené integrované školské centrá, ktoré by mali disponovať školským autobusom, resp. možnosťou ubytovania a stravovania žiakov.
Využívaním štrukturálnych fondov EÚ by mohli vzniknúť také vzdelávacie centrá, v ktorých okrem pestrofarebného všeobecného vzdelávania prebieha aj odborná príprava v maďarskom jazyku uspokojujúca i požiadavky trhu práce.
Prax v zahraničí dokazuje, že do blízkosti takýchto centier sa ochotne prisťahuje činný kapitál, pretože pokladá trvalý prísun pracovnej sily za zabezpečený.
Strana maďarskej koalície súčasne s obsahovou transformáciou učiva považuje za dôležité aj zabudovanie národnostných špecifík, jazykových, historických a kultúrnych osobitostí do pedagogických dokumentov a do tvorby obsahu predmetov.
Aj v nadchádzajúcom období pokladáme šírenie národných hodnôt a pestovanie tradícií v našich školách za činnosti nevyhnutné, ktoré nemožno obísť.
Podľa SMK okrem skvalitnenia výučby cudzích jazykov vrátane štátneho jazyka a zefektívnenia vyučovania informatiky treba klásť mimoriadny dôraz na učivo z oblastí materinského jazyka, dejepisu, vlastivedy a umenia.
Cieľom SMK je pozdvihnúť riadenie národnostného školstva v nastávajúcom období na vyššiu úroveň, aby v záujme odbornej podpory škôl vznikol systém samostatných národnostných priamo riadených organizácií.
Organizovať a obsahovo zabezpečiť vzdelávanie budované na národnostných osobitostiach a princípoch kvality je možné iba v rámci systému odborne autonómnych podporných inštitúcií.
SMK sa preto dôsledne usiluje o to, aby činnosť škôl a školských zariadení prebiehala na vedeckých základoch, aby v nej bola zabezpečená spätná väzba z výskumov a meraní, boli prakticky vykonané ich odporúčania, uskutočnil sa vývin učebných plánov a nosičov učiva, bol garantovaný odborný rast pedagógov, boli zabezpečené rámce z pedagogického hľadiska nesmierne dôležitého celoživotného vzdelávania, a to všetko sa realizovalo v národnostnom ústave financovanom zo štátneho rozpočtu.
Vysoké školy, veda, šport
Za podstatné v oblasti vysokého školstva považujeme diverzifikáciu opierajúcu sa o racionálne základy a rozumné i odborne odôvodnené rozdelenie vzdelávacích oblastí, aby sme svoje sily a finančné prostriedky mohli využiť v záujme efektívnejšej edukácie
. Prioritou pre nás je zabezpečovanie infraštruktúry a vedomé, uspokojivé dobudovanie odborného zázemia Univerzity J. Selyeho, ktoré bude schopné garantovať aj magisterské štúdium.
Zároveň neslobodno zabúdať ani na ďalšie útvary vysokoškolských ustanovizní, ktoré zabezpečujú vzdelávanie v maďarskom jazyku, pretože rovnako prispievajú k obohacovaniu duchovného potenciálu nášho národného spoločenstva.
Veda, výskum, rozvoj a inovácia sú svojráznym prvkom najmä vysokých škôl a vedeckých inštitúcií, spoločnosť budovaná na základoch vedy je kolískou rozvoja ľudskej civilizácie.
Preto aj v budúcnosti mienime podporovať predstaviteľov vedy a spoluprácu ich organizácií.
Úloha športu je podstatne väčšia ako kedysi.
Ako to sformuloval Albert Szentgyörgyi: „Šport nie je len telesná výchova, ale je najmocnejším a najšľachetnejším prostriedkom výchovy duše.
Šport je v prvom rade duševný pojem.“
Je takým dôležitým prvkom kultúry pospolitosti, ktorý nemôže byť nástrojom politiky.
Treba teda vytvoriť všetky možnosti, aby výkonnostný šport, masový šport, ale aj školská a voľnočasová telesná výchova mohli ponúkať svetlé a kladné príklady, a tým každého nabádali k pravidelnému cvičeniu, zdravému životnému štýlu a vytvoreniu pozitívneho obrazu.
Naďalej chceme zdôrazňovať význam voľnočasových aktivít, podnietiť rozširovanie možností na šport a pohyb, predovšetkým v rámci programu „Otvorená škola“.
10. Kultúrna politika
Strana maďarskej koalície v súlade s cieľmi a zámermi Európskej únie považuje za dôležité zachovať kultúrnu pestrofarebnosť Európy a Slovenskej republiky.
Na dosiahnutie cieľa je potrebné zachovať špecifiká a jedinečnosť národných a menšinových kultúr.
Kultúrna pestrofarebnosť môže byť však spoločenskou hodnotou len vtedy, ak špecifiká a jedinečnosť národných a menšinových kultúr využijeme ako prostriedok na vzájomné poznávanie sa, obohacovanie sa a všeobecný rozvoj.
Spolužitie jedinečných národných kultúr prispeje k špecifickej európskej a stredoeurópskej kultúrnej integrácii.
Strana maďarskej koalície považuje za potrebné zabezpečiť podmienky samosprávneho rozvoja kultúry.
To neznamená len autonómiu národných alebo menšinových kultúr, ale zabezpečuje v rámci národných kultúr aj ochranu regionálnych špecifík a garantuje slobodný rozvoj regionálnej kultúry na báze samosprávnosti.
Na základe uvedených cieľov je potrebné, aby sa Slovensko považovalo za multikultúrny štát.
Programovo musí zabezpečovať slobodný rozvoj kultúr na báze samosprávnosti, čo musí štát v oveľa väčšej miere než dosiaľ podporovať aj finančne.
Slovensko môže prispieť k vytvoreniu kultúrne pestrofarebnej Európy len v tom prípade, ak vytvorí vypočítateľný a pevný materiálny a finančný základ na rozvoj jednotlivých kultúrnych disciplín.
A to sa dá dosiahnuť predovšetkým cez štátny rozpočet.
Strana maďarskej koalície preto považuje za potrebné vypracovať zákon o podpore kultúry.
V zákone treba určiť rozsah štátnej podpory v percentách z ročného HDP.
Oblasť podpory menšinových kultúr treba zabezpečiť osobitným zákonom.
Treba vytvoriť zákonnú normu aj pre krajské a miestne samosprávy, v ktorej treba upresniť úlohy samospráv a spôsob dotácie regionálnej a miestnej kultúry so zreteľom na zachovanie a rozvoj miestnej alebo regionálnej jedinečnosti kultúry a sebarealizácie malých komunít.
Verejnoprávne orgány, teda štátna správa a samospráva, musia prispieť k rozvoju kultúry aj tým, že podporujú možnosti medzinárodnej konfrontácie jednotlivých umeleckých disciplín.
Je dôležité využiť vyšehradskú spoluprácu, v rámci ktorej občania tohto regiónu môžu spoznať navzájom hodnoty jednotlivých národných kultúr a ich tvorcov.
Vyšehradskú spoluprácu treba však využiť aj na to, aby sme spoločne ukázali Európe a svetu naše spoločné stredoeurópske kultúrno-umelecké hodnoty.
SMK na dosiahnutie tohto cieľa bude iniciovať finančné posilnenie Vyšehradského kultúrneho fondu a lepšie využitie zdrojov na uvedené zámery.
Strana maďarskej koalície si uvedomuje, že kultúra je predovšetkým duchovná hodnota, ktorá je však merateľná, preto má aj trhovú hodnotu.
Preto je potrebné, aby tvorcovia — jednotlivci aj skupiny, tak tvorcovia nových hodnôt, ako aj nositelia tradícií – mohli dostávať podporu tak z kultúrnych fondov, ako aj od sponzorov.
Na to treba vytvoriť cielené a pružné zákonné podmienky.
SMK bude iniciovať tvorbu takých zákonov, ktoré umožnia, resp. zjednodušia zakladanie a fungovanie verejných a súkromných fondov a uľahčia priamy sponzoring tvorcov.
Strana maďarskej koalície považuje za potrebné, aby technické vymoženosti našej doby mohlo využiť čoraz viac tvorcov alebo využiť čo najviac užívateľov.
Kultúrnu sféru preto treba zapojiť do procesu informatizácie a internetizácie.
Vláda musí podporovať sprístupnenie širokopásmového internetu pre mladých.
Je potrebné, aby aj národnostné menšiny mohli využívať možnosti internetu na vytváranie a sprístupnenie kultúrnych a spoločenských hodnôt.
V prípade menšín je však potrebné okrem použiteľnosti spravodajských a odborných portálov zabezpečiť aj rozvoj regionálnej rozhlasovej a televíznej tvorby.
Strana maďarskej koalície preto bude iniciovať novelizáciu zákona o štátnom jazyku, ktorý brzdí rozvoj menšinovej regionálnej rozhlasovej, televíznej a internetovej tvorby.
Treba dosiahnuť, aby národnostné menšiny mohli používať svoj materinský jazyk slobodne, v súlade s Európskou chartou regionálnych a menšinových jazykov.
Strana maďarskej koalície považuje za potrebné prehĺbiť vzťah občanov k rodnej zemi a zdravý lokálpatriotizmus.
Regionálne a miestne samosprávy musia dostať významnú podporu na zachovanie hmotných hodnôt (budovy, kultúrne a historické pamiatky, prírodné výtvory), ako aj na prístupnenie a zverejnenie výsledkov výskumu miestnych a regionálnych hodnôt (zakladanie múzeí, vydávanie kníh a pod.).
SMK bude podporovať aj organizácie a združenia, vytvorené a založené s cieľom ochrany prírody a krajiny, ako iniciatívy špecifického životného štýlu a spôsobukultúrneho vyžitia.
S cieľom zabezpečenia zdravého a udržateľného rozvoja kultúr národnostných a etnických menšín na Slovensku Strana maďarskej koalície bude podporovať vybudovanie a posilnenie ich inštitucionálneho systému.
SMK považuje za nevyhnutné, aby miestne kultúrne iniciatívy tak v oblasti umenia, ako aj vzdelávania dostali potrebnú metodickú pomoc.
Strana maďarskej koalície navrhuje vytvoriť za týmto cieľom Úrad menšín, ktorý by koordinoval činnosť už fungujúcich, resp. novovytvorených menšinových kultúrno-metodických a spoločenských inštitúcií.
Strana maďarskej koalície považuje za užitočné vytvoriť na báze subsidiarity takých odborných združení, v ktorých by sa združovali tvorcovia a vykonávatelia rôznych umeleckých a vzdelávacích činností.
Preto bude podporovať vznik odborných a záujmových organizácií a združení a ich úzku spoluprácu na báze dobrovoľnosti.
Prípadná inštitucionalizácia tejto spolupráce by pomohla lepšej koordinácii všetkých kultúrnych aktivít, ako aj lepšiemu využitiu hmotných zdrojov, či už ide o štátne dotácie, príspevky z rôznych fondov, alebo sponzoring.
11. Samospráva a verejná správa
V predchádzajúcom volebnom období – v rokoch 2002 až 2006 – mala verejná správa možnosť na Slovensku v praxi si overiť reformu verejnej správy.
Miestne samosprávy prevzali a plnia úlohy, ktoré im pripadli po prenose kompetencií a skončilo sa prvé volebné obdobie regionálnych samospráv, ktorého výsledky mohli poslanci a občania hodnotiť.
V tomto volebnom období sme – môžeme tak povedať – získavali prvé cenné skúsenosti z reformy verejnej správy.
Je aj správne, aby sme -- vzhľadom na hlboké spoločenské a politické vplyvy uvedených procesov – získané skúsenosti využili na zmenu zákonov a zákonitostí reformy až po zrelom uvážení a po dôkladnom preskúmaní dopadov týchto zmien.
Je nesporné, že časť týchto zmien musíme uplatniť už v nasledujúcom volebnom období, aby sa zachovala dynamika reformy.
Nesmieme zabudnúť na zámery a ciele reformy.
Verejná správa sa nesmie vrátiť do predreformnej podoby, aby sme nemohli – odvolávajúc sa na rôzne skutočné a vymyslené dôvody – znovu padnúť do pasce centralizácie verejnej správy.
Prvotnou garanciou rozvoja reformy verejnej správy a samosprávnosti má byť Európska charta miestnej samosprávy.
Slovensko sa k nej pripojilo už v roku 1999, ale s istými výhradami.
Ak sa tie rýchlo neodstránia, stratí sa progresívny charakter Charty.
Na Slovensku tak zostane nerozvíjajúca a, stagnujúca a nedokončená reforma verejnej správy.
Teraz sú vytvorené vhodné podmienky na to, aby sme mohli tento proces definitívne uzavrieť.
O to viac, že prijatím potrebných zákonov boli splnené niektoré podmienky Charty, čím sa odstránili teoretické, ale aj praktické prekážky, aby Slovensko svoje výhrady voči ustanoveniam Charty stiahlo.
Vyslovením výhrad zo strany Slovenska sa v prvom rade narušil princíp subsidiarity.
Princíp subsidiarity neznamená len to, že problémy treba riešiť na úrovni najbližšej k ich vzniku, ale aj to, že nadriadené orgány musia pre nižšie úrovne vytvárať podmienky na efektívne riešenie problémov na miestnej úrovni.
Zavedenie tohto princípu by malo viesť k uplatneniu jedného z najdôležitejších cieľov a záujmov Strany maďarskej koalície (SMK), k rozvoju miestnych samospráv a k rozvoju samosprávnych princípov verejnej správy.
Strana maďarskej koalície politickými nástrojmi, svojím cieľavedomým a nekompromisným postojom uvádzala do života reformu verejnej správy a práve aj vďaka práci Strany maďarskej koalície sa zmenili a posilnili naše samosprávy.
Aj naďalej budeme presadzovať, aby sa v živote samospráv a verejnej správy v plnej miere – v teórii aj praxi – uplatnili princípy zakotvené v Európskej charte miestnych samospráv.
Možnosti rozvoja miestnych samospráv
Dnes už môžeme zodpovedne tvrdiť, že vo verejnej správe na Slovensku sa začína uplatňovať zásada, že správu vecí verejných vykonáva spravidla orgán verejnej správy, ktorý je k občanovi najbližšie
. Je treba jasne rozlíšiť, ktoré sú originálne kompetencie obcí a miest – tu sa v plnej miere uplatňuje princíp samosprávnosti – a tie kompetencie, ktoré obce a mestá vykonávajú v mene štátu, namiesto štátu, teda prenesený výkon štátnej správy.
V týchto prípadoch pracovníci samospráv vykonávajú prenesený výkon štátnej správy tak, ako keby boli zamestnancami štátnej správy.
Originálne kompetencie financujú samosprávy z vlastných zdrojov, prenesené kompetencie sú finančne zabezpečované z rozpočtu štátu.
Rozdelenie kompetencií medzi orgány štátnej správy a samosprávy určil zákon o presune kompetencií.
Pre občana – a pre každého z nás – je najdôležitejšie, aby od oboch zložiek verejnej správy promptne dostal odborné a platným zákonom zodpovedajúce služby.
Je preto aj záujmom štátu, aby služby poskytované verejnou správou – nezávisle od toho, či ich poskytuje štátna správa, alebo samospráva – boli čo najkvalitnejšie.
Na to, aby rozhodovací proces, zohľadňujúc všetky potrebné aspekty, bol na požadovanej úrovni, je potrebné, aby sme mali vo verejnej správe vzdelaných, odborne fundovaných pracovníkov a kvalitné informačné a informatické zázemie.
SMK bude presadzovať, aby štát vyriešil otázku ďalšieho odborného vzdelávania pracovníkov verejnej správy, a bude presadzovať, aby každá obec na Slovensku disponovala takými informatickými nástrojmi, ktoré aj prostredníctvom internetu napomáhajú kvalitu rozhodovacích procesov.
Vychádzajúc z princípu, že v dialógu občan -- úrad sú obe strany rovnako dôležité, a z požiadavky, aby sme občanovi uľahčili komunikáciu s úradmi – SMK chce napomôcť to, aby sme čím skôr zaviedli a v praxi uplatňovali metódy elektronickej verejnej správy a aby tieto metódy mohlo prostredníctvom internetu využívať čím viac občanov, domácností.
V súlade s európskou praxou je pre SMK veľmi dôležité, aby sme našim občanom zabezpečili možnosť komunikovať vo svojej rodnej zemi s úradmi verejnej správy vo svojom materinskom jazyku.
Podľa našej mienky to nie je politická požiadavka, ale základné právo človeka, je to otázka uznania tu žijúceho človeka za plnohodnotného občana.
Je to otázka uznania základných ľudských práv.
Medziľudská komunikácia je dokonalá len vtedy, ak vieme vyjadriť aj svoje pocity.
A svoje pocity vie každý človek najlepšie vyjadriť v svojom rodnom jazyku.
Vďaka politickej snahe SMK je zákonom zakotvené právo občanov v obciach, kde početnosť občanov nejakej národnosti dosahuje 20 %, komunikovať s úradmi vo svojom materinskom jazyku.
Uvedené len sčasti pokrýva požiadavky Európskej charty regionálnych či menšinových jazykov, ktorej uplatnenie v podmienkach Slovenskej republiky bude SMK považovať za jednu zo svojich prioritných úloh.
Chceli by sme dosiahnuť, aby možnosti a výdobytky Európskej charty regionálnych či menšinových jazykov sa stali v podmienkach samospráv Slovenska každodennou praxou.
Je známe, že reforma verejnej správy otvorila aj otázku komunálnej reformy.
Táto otázka, ktorá v podstate znamená zlúčenie malých obcí do väčších jednotiek – komún –, si vyžaduje veľmi vážnu odbornú diskusiu.
V uplynulom období nebola vydiskutovaná, ale v budúcom volebnom období bude otázka komunálnej reformy vážne nastolená.
Takéto riešenie je postavené v prvom rade na skúsenosti úspešných reforiem verejnej správy štátov severnej a západnej Európy.
Strana maďarskej koalície bude mať v prvom rade na zreteli zachovanie životaschopnosti a suverenity malých obcí.
V súlade s väčšinovým názorom samospráv Slovenska nepovažujeme za správne snaženia, ktoré by viedli k strate identity a samostatnosti obcí.
SMK tento svoj názor veľmi jasne deklarovala aj pri prijímaní zákonov fiškálnej decentralizácie a podarilo sa dosiahnuť, aby sa decentralizácia nestala nástrojom nútiacim k zavedeniu komunálnej reformy.
Túto veľmi vážnu otázku by chcela Strana maďarskej koalície riešiť na základe princípov zákonom regulovanej úzkej mikroregionálnej spolupráce.
Nájsť riešenie je potrebné aj preto, lebo skúsenosti posledného obdobia ukazujú, že obce samostatne – bez spolupráce v mikroregióne – nie sú schopné v plnej miere účinne využívať možnosti poskytované Európskou úniou.
Zo skúseností fungovania spoločných obecných úradovní je zrejmé aj to, že takto voľne ponímaná spolupráca obcí nie v každom prípade viedla k efektívnym riešeniam.
Podľa našich predstáv je treba mikroregionálnu spoluprácu obcí riešiť legislatívne tak, aby bola zachovaná identita obce a popritom sa dala riešiť finančná aj personálne efektívna inštitucionálna spolupráca obcí.
Tam, kde obce v určenom termíne nie sú schopné vytvoriť potrebné mikroregionálne inštitúcie, musí ich vytvoriť vláda nariadením.
Markantným javom posledných rokov sú protisamosprávne nálady v rétorike niektorých politických strán.
Prejavilo sa to aj v niektorých návrhoch zákonov popierajúcich princíp subsidiarity.
Tieto, podľa názoru väčšiny samospráv Slovenska, sa pokúšali vniesť nedôveru vo vzťahu občan – samospráva.
Dôsledkom môže byť aj to, že občania, nepoznajúc konkrétne skúsenosti, kvôli všeobecne formulovaným pochybnostiam nebudú dôverovať voleným predstaviteľom, nepôjdu voliť.
Takáto situácia vyhovuje politickým stranám, ktoré vážne uvažujú o znovucentralizácii verejnej správy.
Jedným z hlavných pilierov politiky Strany maďarskej koalície je samospráva a jej rozvoj.
Popritom, že otvorene hlása morálnu čistotu samosprávnej politiky, považuje za dôležité aj to, aby občania poznali a správne posudzovali činnosť samospráv a volených predstaviteľov a aby im dôverovali.
Činnosť poslancov Národnej rady, starostov a primátorov, miestnych poslancov a verejných činiteľov predstavuje v rozhodujúcej väčšine prípadov poctivú a obetavú prácu v záujme občanov a spoločnosti.
Rozhodne odsudzujúc niekoľko negatívnych príkladov, SMK bude podporovať túto obetavú a poctivú prácu.
Patrí k tomu aj to, aby sme – tak ako je to v okolitých štátoch bežné – vytvorili systém sociálnej istoty volených predstaviteľov.
Samosprávy vyšších územných celkov
V roku 2005 sme druhýkrát volili svojich zástupcov do samospráv vyšších územných celkov (VÚC), do regionálnych zastupiteľstiev.
Už môžeme hodnotiť ich prácu, poznajúc výsledky prvého volebného obdobia.
Podľa názoru Strany maďarskej koalície nutnou podmienkou rozvoja systému regionálnych samospráv je zobrať do úvahy zásady Európskej charty regionálnej samosprávy v oblasti kompetencií (originálne, prenesené), v oblasti regionálneho rozvoja, vo vzťahoch medzi regiónmi a cezhraničnej spolupráci, v regionálnej správe vecí verejných, financovania, v oblasti kontroly, ochrany hraníc regiónov, vo veciach štátu, ako aj v oblasti účasti regiónov v európskych a medzinárodných vzťahoch.
Vychádzajúc zo skúseností budeme podporovať väčšiu finančnú samostatnosť regionálnych samospráv.
K napĺňaniu kompetencií prenesených na regionálne samosprávy nie je postačujúce rozdeľovanie financií určené súčasným stavom fiškálnej decentralizácie.
Ak župy (podobne ako miestne samosprávy) majú riešiť otázku infraštrukturálnych dlhov (školstvo, cestné komunikácie, zdravotníctvo, cestovný ruch atď.), musia nutne požadovať lepšie finančné krytie svojich kompetencií.
Musia iniciovať aj riešenie vlastníckych vzťahov pozemkov nachádzajúcich sa pod štátnymi cestami, ustanovizňami.
Proces ďalšej decentralizácie moci je predstaviteľný len so zodpovedajúcim finančným zázemím.
Strana maďarskej koalície bude podporovať ďalší rozvoj regionálnych samospráv a rozširovanie ich kompetencií vtedy, ak budú ich kompetencie aj finančne zabezpečené.
Jednou z najdôležitejších úloh samospráv vyšších územných celkov je regionálny rozvoj.
Podporujú a riešia hospodársky rozvoj regiónov, medziobecnú spoluprácu, prihraničný a cezhraničný rozvoj a spoluprácu, cestovný ruch, do ich kompetencií patrí údržba a výstavba regionálnej cestnej siete, regionálne školstvo, regionálne zdravotníctvo a veľa iných kompetencií.
Na rozvoj všetkých spomenutých oblastí môžeme po vstupe Slovenska do EÚ využívať európske fondy.
SMK bude podporovať, aby správa týchto peňazí, prijímanie rozhodnutí, použitie zdrojov a kontrola ich využitia na základe princípov subsidiarity a partnerstva sa dostala do kompetencií žúp, čo najbližšie ku konečnému príjemcovi.
Budeme sa snažiť o vytvorenie takých implementačných jednotiek, ktoré budú schopné riešiť túto úlohu na úrovni NUTSII (územie dvoch súčasných vyšších územných celkov).
V procese reformy verejnej správy po vzniku vyšších územných celkov a špeciálnych úradov štátnej správy je možné prehodnotiť aj existenciu rôznych úradov štátnej správy.
Čas potvrdil, že samosprávy sú schopné vykonávať úlohy, ktoré doteraz vykonávali úrady štátnej správy.
Sami pracovníci a vedúci úradov štátnej správy (najmä na úrovni obvodných úradov) považujú za zváženia hodné zrušenie úradov a presun ich kompetencií na základe princípu subsidiarity a pri zachovaní požiadaviek efektívnosti na rôzne úrovne samospráv.
SMK mieni kreatívne a progresívne vstupovať do tejto diskusie.
Strana maďarskej koalície nepovažuje za definitívnu súčasnú podobu hraníc vyšších územných celkov.
Územné usporiadanie Slovenska schválené v roku 1996 považujeme za prechodné riešenie, pretože nevzniklo na základe prirodzených – historických regiónov.
Viaceré slovenské regióny (napr. Spiš) tiež majú tento názor.
Pri zmene systému územného usporiadania budeme preferovať vytváranie takých regiónov, ktoré zabránia neodôvodnenému rozdeleniu maďarskej menšiny na Slovensku.
SMK bude preto naďalej podporovať vznik prirodzených regiónov.
Na južnom území Slovenska odporúčame vznik Podunajskej župy a Gemersko-Novohradskej župy.
Na základe skúseností z dvoch volieb do regionálnych parlamentov bude SMK navrhovať aj zmenu zákona o voľbách do orgánov vyšších územných celkov.
Na základe skúseností sa nám javí, že by bolo správnejšie, ak voľby predsedu VÚC budú jednokolové, resp. predsedu župy – na základe praxe overenej aj v okolitých štátoch – bude voliť nepriamym spôsobom zastupiteľstvo VÚC.
Na základe skúseností z volieb do orgánov VÚC treba analyzovať aj vzťah občana a zastupiteľstva VÚC, čo sa ako negatívny jav ukázal hlavne v kontexte nízkej účasti voličov v roku 2005.
Všeobecne sa prijal názor, že dôvodom nízkej účasti je to, že občania nepoznajú náplň práce župných samospráv.
Aj keď je toto len jednou stranou mince, predsa poslanci VÚC za Stranu maďarskej koalície a jej predstavitelia budú venovať zvýšenú pozornosť tomu, aby voliči-občania spoznali lepšie prácu inštitúcií VÚC.
Aby vedeli správne hodnotiť konkrétny dopad ich práce na život tu žijúcich ľudí, aby vedeli, ako rozhodovanie nimi volených poslancov zastupiteľstva VÚC ovplyvňuje každodenný život občanov župy.
Toto je možné a je potrebné dosiahnuť zvýšenou mediálnou činnosťou na regionálnej aj celoštátnej úrovni.
12. Lepšia verejná bezpečnosť
Medzi stále úlohy Slovenskej republiky patrí verejná bezpečnosť, zlepšovanie verejného poriadku a udržanie prijateľnej úrovne, veď len to zabezpečí bezpečnosť jednotlivca a základ pre pokojné spolužitie občanov.
Pre Stranu maďarskej koalície je dôležité, aby pocit bezpečnosti u občanov neklesal, aby naše spoločenstvo žilo v ozajstnom právnom štáte, a v záujme toho sa účinne zúčastňuje na vytváraní, formovaní a zlepšovaní štruktúry verejnej bezpečnosti Slovenskej republiky a súdnictva.
Slovensko, ako členská krajina NATO a Európskej únie, prevzalo na seba aj zodpovednosť za bezpečnostnú politiku a s prihliadnutím na zmenené medzinárodné pomery je jeho povinnosťou vypracovať nové princípy tejto bezpečnostnej politiky.
Stále sa meniaci a vyvíjajúci svet prináša so sebou nové bezpečnostné riziká, ktorým musíme čeliť.
Medzi tieto riziká patrí terorizmus, obchod s drogami, organizovaný zločin a ilegálna migrácia, v boji s ktorými musí spoločnosť i politika prijímať stále nové a nové výzvy a riešiť ich.
Vyplývajúc z členstva v Európskej únii je potrebné, aby polícia, armáda, informačná služba, vojenské spravodajstvo a Národný bezpečnostný úrad boli pod občianskym dohľadom.
Preto Strana maďarskej koalície kladie veľký dôraz na to, aby sa posilnilo a zdokonalilo civilné vedenie a kontrola nad ozbrojenými silami a tajnou službou.
Výsledky uplynulého obdobia
Na to, aby sme mohli položiť nové základné kamene nášho programu, je nevyhnutné vyhodnotiť výsledky uplynulého obdobia.
Ak si niekto dá tú námahu a porovná body nášho programu spred štyroch alebo ôsmich rokov, ktoré sa týkali verejnej bezpečnosti, zistí, že v minulosti vytýčené predstavy a úlohy boli z väčšej časti splnené.
Ktoré to boli?
Prijatím inštitúcie špeciálneho súdu a prokuratúry sa splnila naša požiadavka na vyšetrujúcich sudcov.
Úrad boja proti organizovanému zločinu a Úrad boja proti korupcii, ktoré sa sústreďujú len na najmarkantnejšie zločiny, a to s nie malou úspešnosťou, sa po svojom vzniku stali stabilnou súčasťou polície.
Medzi ďalšie naše priority patrilo zrýchlenie priebehu súdnych konaní, čo sa vďaka prijatiu nových trestných kódexov sčasti vyriešilo.
Zavedením zásady „Trikrát a dosť“ chceme predísť opakujúcemu sa zločinu, tak aby páchatelia týchto zločinov dostali trest odňatia slobody na doživotie, a v prípade úmyselne vykonanej vraždy táto zásada klesá na dva zločiny.
Pre zrýchlenie civilného konania sme zrušili možnosť opakovaného odvolávania sa tak, že sa opravné prostriedky proti rozhodnutiam prvostupňového súdu zachovali, ale nie je tu možnosť na ďalšie obštrukcie.
Vytvorili sme inštitucionálne zázemie pre mimosúdne dohody zavedením tzv. mediácie, čo môže napomôcť odľahčeniu zaťaženosti súdov.
Zjednodušili sme zápis do obchodného registra, čím sa úplne vylúčila korupcia, a tým sa skrátil čas konania na pár dní.
Ďalším veľkým problémom bolo zneužívanie konkurzných konaní, čo sme odstránili prijatím nového zákona.
S vytvorením disciplinárneho senátu súdnej rady sme docielili aj to, aby ani sudcovia neboli úplne nepostihnuteľní, musia niesť zodpovednosť za svoje zlé rozhodnutia.
Prijali sme zákon o odškodnení následkov spôsobených chybným alebo protizákonným rozhodnutím, ktorý donucuje úradníkov k zodpovednejšiemu prístupu.
Priznali sme odškodnenie politickým väzňom a osobám zaradeným do trestných táborov.
Novým zákonom o rodine, ktorý je prispôsobený dnešným pomerom, sme upravili pomery rodinných príslušníkov a zjednodušili sme proces osvojenia.
Vznikom profesionálnej armády a jej reformou sa niektoré nami predostreté problémy vyriešili.
Mohli by sme pokojne uvádzať nami dosiahnuté výsledky v minulom období, ale naším cieľom nie je porovnávanie minulosti s prítomnosťou, ale to, aby sme na aktuálne problémy hľadali riešenia, prijali súčasné výzvy a v nasledujúcom volebnom období sa ich snažili vyriešiť.
Verejná bezpečnosť
Polícia Slovenskej republiky vďaka svojej práci v posledných rokoch postupne nadobúda späť svoje postavenie a ohodnotenie v rámci spoločnosti.
Príslušníci policajného zboru nekompromisne vystupujúci proti organizovanému zločinu a vyšetrovatelia vyšetrujúci komplikované hospodárske trestné činy sa pomaly stávajú skutočnosťou.
V našom každodennom živote však na uliciach tieto výsledky veľmi nepociťujeme, a preto s verejnou bezpečnosťou nemôžeme byť úplne spokojní.
Rozširovanie trestnej činnosti však možno zastaviť len vtedy, ak poznáme jej činitele, ak sa budeme viac venovať prevencii a zvýšime objasnenosť trestných činov.
Na to je potrebné mať dobre pripravené a vyzbrojené policajné zložky a taktiež v tejto oblasti uvedomelé obyvateľstvo ochotné spolupracovať.
Je to jednak otázka finančných prostriedkov a jednak otázka zmeny postoja k tejto problematike.
Mnohé príklady zo zahraničia potvrdzujú skutočnosť, že peňažné prostriedky použité na tieto účely sa mnohonásobne vrátia pri ochrane majetku.
Na druhej strane však ochrana telesnej integrity nemôže byť otázkou finančných prostriedkov.
Bezpečnostná politika Strany maďarskej koalície je vytvorená v tomto duchu.
Popri tom, že je priaznivcom boja proti organizovanému zločinu, chce veľký dôraz klásť aj na to, aby na uliciach hliadkovalo viac príslušníkov policajného zboru.
Ich prítomnosťou nechceme zvyšovať mieru obťažovania občanov, ale chceme zvyšovať ich preventívnu úlohu v boji proti kriminalite.
Na dosiahnutie tohto cieľa chceme v teréne uskutočnené práce príslušníkmi policajného zboru lepšie odmeňovať, alebo tak určiť stav policajného zboru a jeho organizačné zloženie, aby čo najviac príslušníkov policajného zboru vykonávalo svoju prácu priamo v uliciach.
Samozrejme, na dosiahnutie tohto cieľa je nevyhnutné zvýšenie počtu policajtov alebo už slúžiacich policajtov motivovať k predĺženiu ich služobného pomeru.
Problém však nastáva v tom, že súčasný systém policajtov po odslúžení určitého počtu rokov nemotivuje k zotrvaniu v službe, ale vysokým odstupným a vysokým dôchodkom ich nabáda k odchodu zo služby.
Práve z tohto dôvodu chceme zmeniť systém spôsobom, aby policajti neboli odmeňovaní pri odslúžení určitého počtu rokov a ukončení služby, ale aby bolo možné ich zaviazať k dlhodobej službe, a to hlavne podpísaním dlhodobých zmlúv so začínajúcimi policajtmi, pričom by im bola poskytnutá odmena – verbovací príspevok.
Po uplynutí doby určenej v zmluve by mal policajt možnosť podpísať novú dlhodobú zmluvu, a tým opäť získať odmenu vzťahujúcu sa na podpísanie zmluvy.
Týmto opatrením by sme taktiež dosiahli stabilizáciu stavu policajtov a predišli by sme tomu, aby skúsení policajti opúšťali rady policajtov z dôvodu vysokého odstupného.
Taktiež by sme chceli dosiahnuť, aby policajti pri podpise druhej dlhodobej zmluvy dostali okrem verbovacej dávky príspevku aj vernostný príspevok.
Samozrejme, tento nový systém by sa dotýkal v prvom rade začínajúcich policajtov, keďže pre policajtov s odslúženou viacročnou službou pred dôchodkom by bol tento systém nevýhodný, ale aj v súčasnosti slúžiacim policajtom chceme dať príležitosť na prestúpenie do tohto nového systému.
Parlamentu sa podarilo prijať nové trestné kódexy a vytvoriť špeciálnu prokuratúru a špeciálny súd, ktorých pozitívne výsledky v oblasti stíhania trestných činov môžeme pozorovať už dnes, ich činnosť oprávňuje do nich vložené nádeje a z tohto dôvodu Strana maďarskej koalície je toho názoru, že v budúcnosti treba klásť ešte väčší dôraz na prevenciu pred trestnými činmi.
Hlavne sa treba zamerať na mládež.
Je nevyhnutné, aby sa súčasťou vyučovacieho plánu predmetu občianskej výchovy stali aj náučné hodiny.
V rámci verejnej bezpečnosti zohráva významnú úlohu v niektorých obciach aj obecná polícia.
Preto musíme zabezpečiť, aby tieto zložky aj naďalej pôsobili a ich existencia nebola obmedzovaná.
Prostredníctvom stabilizácie právomocí obecnej polície, prípadne ich rozšírením a spoluprácou so štátnou políciou upravenou právnymi predpismi musíme zabezpečiť obecnej polícii inštitucionálne pozadie, a tým posilniť právomoci samosprávy.
Tajné služby
Hlavnou úlohou slovenských tajných služieb je boj proti terorizmu, zmapovanie organizovaného zločinu
a ochrana ekonomických záujmov štátu.
Ohľadom ich činnosti sa v minulosti objavili isté pochybnosti, práve preto SMK kladie dôraz na sprísnenie ich kontroly.
Zákonné pôsobenie tajných služieb kontrolujú parlamentné výbory, ktoré sú neraz pasívnymi divákmi udalostí vzhľadom na ich kompetencie.
Preto treba zvýšiť účinnosť občianskej kontroly rozšírením právomocí kontrolných výborov, hlavne ohľadom odpočúvaní a používaní informačno-technických prostriedkov.
Budeme znovu odporúčať zriadenie ústredného úradu, ktorý by zabezpečoval odpočúvanie pre oprávnené inštitúcie na objednávku, a zároveň výsledky odpočúvania by boli sprístupnené len pre objednávateľa – čo by zužovalo možnosť zneužitia odpočúvaní.
Budeme sa usilovať o vymenovanie ministra bez kresla zodpovedného za tajné služby, a súčasne aj o rozšírenie parlamentnej kontroly.
Armáda
V otázkach armády je Strana maďarskej koalície jednoznačne prívržencom profesionálnej armády.
Tento cieľ sa podarilo zrealizovať, a preto v budúcnosti chceme klásť dôraz na nevyhnutnú reformu armády.
Budúcnosť ozbrojených síl vidíme v malej, ale dobre vycvičenej a vyzbrojenej profesionálnej armáde, ktorá sa nesústreďuje len na vojenské úlohy, ale sa aj aktívne zapája do civilnej ochrany a do iných záchranných činností.
Keďže úlohy a možnosti slovenskej armády vyplývajú z členstva v NATO, je neodmysliteľná reorganizácia armády podľa požiadaviek súčasnej modernej doby, s tým, že kladieme väčší dôraz na vybudovanie jednotiek mierových síl a ich nasadzovanie.
Je nevyhnutná modernizácia technického vybavenia, ktoré armáda používa každodenne a bez ktorého by naša armáda bola v čase mieru nepoužiteľná.
Prirodzene chronologicky treba naplánovať aj modernizáciu ostatnej vojenskej techniky, aby sme sa stali plnohodnotným členom NATO a mohli spolupôsobiť vo vykonávaní úloh vytýčených Severoatlantickou alianciou.
Treba vybudovať také vojsko, ktoré má dôveru spoločnosti, svojim vojakom ponúka istú existenciu a perspektívu, a zároveň účinne pomáha pri civilnej ochrane.
Požiarna ochrana
Ako výsledky ukazujú, aj napriek nedostatočnej vybavenosti hasičských zborov tieto dennodenne s úspechom zvládajú im zverené úlohy.
Okrem hasenia asistujú aj pri dopravných a iných nehodách, ako aj pri odstraňovaní katastrof.
Je nevyhnutné aby ich finančné ohodnotenie a sociálne zabezpečenie boli na úrovni finančného ohodnotenia polície, poprípade armády, keďže pracujú v takom istom nebezpečnom pracovnom prostredí ako členovia ozbrojených síl.
Modernizácia ich vybavenia a stabilizácia ich stavu bude finančne náročná, ale logické zaradenie civilnej ochrany, čo si vyžaduje nemalé finančné prostriedky, do požiarnej by znamenalo pre hasičský zbor finančnú zábezpeku.
Spravodlivosť
Ústava Slovenskej republiky v prvých článkoch uvádza, že Slovensko je právnym štátom.
Ale pokiaľ tento pojem nenaplníme obsahom, tak text ústavy ostane len prázdnou frázou.
Až potom môžeme hovoriť o spravodlivosti, keď sa právny štát uskutoční rýchlo a bez zaujatosti.
Spokojne môžeme skonštatovať, že v minulom volebnom období sa v rámci súdnictva urobilo viac ako za celých desať rokov pred týmto obdobím.
Po viac ako štyridsiatich rokoch prijal zákonodarný zbor nové trestné kódexy a nový zákon o rodine.
Vznikla špeciálna prokuratúra a súdnictvo, ktoré sú vlajkonosičmi v boji proti organizovanému zločinu a korupcii.
Zjednodušili a sprehľadnili sa tie konania, ktoré boli semeniskom korupcie, a to konkrétne zápis do obchodného registra, vklad do katastra nehnuteľností atď.
Chceme zabezpečiť finančné a profesionálne pozadie, ktoré je nevyhnutné pre ďalšie úspešné fungovanie týchto inštitúcií.
Prijatie nového Občianskeho zákonníka a Občianskeho súdneho poriadku je hlavnou výzvou pre nasledujúce roky; mohli by nahradiť viac ako štyridsať rokov staré kódexy.
Pomalé občianske súdne konania vrhajú zlé svetlo na celé súdnictvo.
Preto sa budeme usilovať, aby aj v rámci občianskeho práva, podobne ako v trestnom práve, boli prijaté úplne nové a spoľahlivé kódexy.
V nasledujúcom období treba účinnejšie vystupovať proti násiliu v domácnosti, a preto treba naďalej rozvíjať legislatívne iniciatívy, ktoré v prvom rade zabezpečujú ochranu detí a žien a až následne sa zaoberajú majetkovými právami a právom voľného pohybu násilníka.
13. Aktívna európska a zahraničná politika
Úvod
Dnes, v roku 2006, je možné povedať, že medzinárodné posúdenie Slovenska, jeho pozícia a jeho medzinárodnopolitický priestor sa od roku 1998 podstatne zmenili.
Kým zahraničnopolitickou úlohou vlády v rokoch 1998 až 2002 bolo predovšetkým vymanenie sa z medzinárodnej izolácie a opätovné spustenie procesu euro-atlantickej integrácie Slovenska, tak vláde, ktorá pracovala v rokoch 2002 – 2006 takmer v rovnakom zložení, sa podarilo dosiahnuť, že Slovensko dnes nielenže je uznávanou krajinou, členom EÚ, NATO a OECD, ale je takým spoľahlivým partnerom,ktorého dnešnú diplomaciu (takmer úplne zbavenú pocitu historických krívd) čoraz častejšie „využívajú“ i iní pri riešení dôležitých otázok medzinárodného života.
Jednou z dôležitých príčin tejto skutočnosti bola účasť Strany maďarskej koalície (ako aktívneho člena Európskej ľudovej strany) vo vládach v obidvoch volebných obdobiach, čím značne prispela k vytváraniu demokratického, civilizovaného, európskeho obrazu celého Slovenska, ochotného na kompromisy.
Politici SMK sa v tomto období usilovali, a to nielen nepriamo svojou účasťou vo vláde, ale i priamo v kompetencii postov v im zverených oblastiach o to, aby sa krajina čo najúčinnejšie zapájala do medzinárodného života.
Ako pre právne postavenie Slovenska, ako relatívne malej stredoeurópskej krajiny, tak i pre Maďarov, žijúcich na Slovensku, je medzinárodnoprávne uznanie a mnohostranná spolupráca, založená na princípoch partnerstva, jednoznačne výhodná.
Preto je hlavným medzinárodnopolitickým zámerom SMK pre volebné obdobie rokov 2006 – 2010 zachovanie už spomínaného systému medzinárodných stykov a vplyvu a jeho racionálne možné umocňovanie.
Európska politika SMK
Vďaka technickému rozvoju a rôznym komunikačným systémom je svet dnes „menším“, než bol pred niekoľkými desaťročiami.
V dôsledku toho je i vzájomné ovplyvňovanie jednotlivých ekonomík a kultúr oveľa väčšie.
Popri dominantných Spojených štátoch, ako aj Číne, Indii, Japonsku, východoázijských tzv. malých tigroch a Brazílii, teda štátoch, majúcich stále stúpajúci ekonomický a politický potenciál, je jedinou možnosťou pre ďalší rozvoj a udržanie kultúry európskych štátov – z dlhodobého hľadiska – čoraz užšia európska spolupráca.
V súlade s tým našu politiku EÚ determinujú tri základné postuláty:
1. Základným záujmom SMK je to, aby bola Európska únia funkčná, ale aby popritom bola akákoľvek spolupráca medzi členskými krajinami budovaná zdola nahor, teda v súlade s predstavami ich občanov (a nielen vlád).
2. Európska únia musí byť ľudská, zrozumiteľná, transparentná.
Jej inštitúcie musia mať – pre európskych občanov – jasne vymedzené úlohy a náležitý stav odborne pripravených úradníkov.
3. Európska únia musí zastupovať záujmy občanov jej členských štátov, v znamení zachovania spoločného ekonomického rozvoja a rozličných kultúr.
Z tohto dôvodu nechceme pokračujúci integračný proces členských štátov EÚ ani neúmerne urýchľovať, ale ani zanedbávať.
SMK podporuje ďalšiu európsku integráciu v tých oblastiach, ktoré sú v súlade s výzvami 21. storočia riadené efektívnejšie z jediného európskeho centra než z členských krajín.
Takými oblasťami môžu byť napríklad rozvoj výskumu, boj proti terorizmu, diverzifikácia energetických zdrojov alebo niektoré (ďalšie) oblasti justície a ochrany životného prostredia, spoločná konzulárna a vízová politika, spoločné angažovanie sa v krízových oblastiach atď.
Súčasnú, trochu neplodnú diskusiu o európskych záležitostiach, koncentrujúcu sa takmer výlučne na inštitúcie, je potrebné preorientovať na riešenia spoločných problémov Európanov v rámci EÚ.
Napriek tomu, že naším cieľom nie je podnecovanie odchodu pracovnej sily zo Slovenska, SMK aktívne podporuje otváranie pracovného trhu krajín Európskej únie.
Robíme to preto, lebo voľný pohyb pracovnej sily je jedným zo základných pilierov EÚ, a preto je odstránenie prechodných období a prijatie smernice o službách otázkou principiálnou.
Zároveň sme si však vedomí i toho, že ďalšie rozširovanie znamená i záväzok pre Slovensko: musíme zabezpečiť otvorený trh práce pre ďalšie vstupujúce krajiny, napríklad v krátkom čase pre Rumunsko a Bulharsko.
Popritom, že podporujeme čo najskorší vstup Chorvátska a pokračovanie vecných rokovaní s Tureckom, pri ďalšom rozširovaní Európskej únie je potrebné brať do úvahy dva dôležité aspekty:
1. Prevažná väčšina verejnej mienky v niektorých starých členských štátoch v súčasnosti nepodporuje ďalšie rozširovanie EÚ.
Preto urýchľovanie a (niekedy trochu kŕčovité) pokračovanie tohto procesu ohrozuje celkovú podporu Únie zo strany jej občanov.
2. Vo všetkých krajinách, usilujúcich sa o integráciu do EÚ, vidina skorého vstupu posilňuje politickú konsolidáciu a reformné procesy.
Preto udržanie možnosti vstupu je dôležitým európskym motivačným nástrojom na zachovanie potrebných reformných procesov.
Z tohto dôvodu mieni SMK ohľadom rozširovania viesť opatrnú a obozretnú politiku, pri ktorej budú mať prioritu krajiny západného Balkánu a Ukrajina.
Úspešnosť Slovenska v EÚ vo veľkej miere závisí od vybudovania domácich informačných kanálov a koordinačných mechanizmov a ich fungovania.
Chceme podnecovať, aby vystúpeniam jednotlivých funkcionárov vlády v Únii predchádzala úzka medzirezortná koordinácia, zaangažovanie parlamentu, ako aj konzultácie s (legitímnymi) záujmovými inštitúciami a mimovládnymi orgánmi.
I naďalej chceme aktívne podporovať to, aby čo najviac občanov SR získalo zamestnanie v inštitúciách EÚ, so zvláštnym zreteľom na úmerné zastúpenie Maďarov zo Slovenska.
Popri stále obsiahlejšom rozsahu činnosti Európskej únie i naďalej považujeme za dôležitú existenciu Rady Európy a OBSE.
Efektívna činnosť Rady Európy a OBSE je naďalej veľmi potrebná i s ohľadom na uplatňovanie ľudských a menšinových práv, ako aj demokratizáciu krajín, ktoré nie sú členmi Európskej únie.
Z toho dôvodu sa SMK bude usilovať o to, aby Rada Európy i OBSE naďalej fungovali za plnej podpory vlády SR.
Popritom sa budeme snažiť, aby jednotlivé európske i globálne inštitúcie vyvíjali svoju činnosť vo vzájomnej súčinnosti a čo najviac sa vyhýbali duplicitnému a paralelnému plneniuúloh.
NATO – záruka euro-atlantickej bezpečnosti
Napriek tomu, že v ostatných rokoch sa uskutočnilo viacero úspešných vojenských mierotvorných a dozorných intervencií, opierajúcich sa výlučne o európske sily (napr. Althea v Bosne-Hercegovine, EUSEC v Kongu atď.), bezpečnosť Európy bez aktívnej účasti NATO je pre SMK nepredstaviteľná.
Sme presvedčení, že odpoveďou na veľké výzvy 21. storočia v oblasti bezpečnostnej (ale aj ekonomickej a kultúrnej) politiky je práve účinná, vzájomne sa doplňujúca transatlantická spolupráca.
Musíme však poznamenať, že hlavnou výzvou pre Američanov je to, aby sa naučili vypočuť si svojich európskych partnerov a spojencov.
Pre Európanov je však kľúčovým slovom rozvíjanie väčšej vojenskej efektívnosti.
V záujme zachovania relevancie NATO podporujeme zachovanie politickej a vojenskej prítomnosti Spojených štátov na európskom kontinente.
Podporujeme ďalšie rozširovanie NATO.
Je pre nás životne dôležité, aby v našom susedstve boli krajiny, ktoré sú stabilné, schopné rozvoja a ktoré sú členmi toho istého spojeneckého systému ako my sami.
Susedská politika
Vyrovnané susedské vzťahy krajín regiónu, smerujúce k ich rozvoju, sú základným predpokladom, ako z aspektu úspešnej účasti v EÚ, tak i rozvoja strednej a východnej Európy.
Preto naším cieľom je, aby sme nad rámec bilaterálnych vzťahov naďalej rozvíjali i také regionálne formy spolupráce, akými sú V4 alebo Regionálne partnerstvo (V4 + Rakúsko a Slovinsko).
Podporujeme koordinované vystupovanie krajín V4 a Regionálneho partnerstva v EÚ, NATO, resp. iných medzinárodných organizáciách.
Popritom považujeme za prirodzený proces, keď v dôsledku občasného odlišného záujmu členských krajín sa spoločné vystupovanie niekedy nedá zrealizovať.
Usilujeme sa však o to, aby i v takýchto prípadoch sa uskutočnila náležitá (a v pravý čas uskutočnená) vzájomná informácia.
Keďže V4 dnes znamená užšiu formu spolupráce než spolupráca v Regionálnom partnerstve, SMK nevylučuje, aby sa Rakúsko a Slovinsko stali členmi V4.
S touto úpravou však musia súhlasiť všetky 4 členské krajiny.
Vychádzajúc z povahy SMK, v oblasti susedskej politiky Slovenska sa dostáva na významné miesto Maďarsko.
SMK považuje za svoju prioritu vytváranie dobrých slovensko-maďarských vzťahov a pestovanie maďarsko-maďarských vzťahov.
Okrem vládnej podpory spolupráce miestnych a krajských samospráv, euroregionálnych združení, kultúrnych, školských, spoločenských a iných organizácií je naším zámerom plnohodnotné fungovanie a skutočné riešenie problémov zo strany zmiešaných komisií, vytvorených na základemedzivládnej zmluvy medzi dvoma krajinami.
Popritom s osobitnou pozornosťou sledujeme vzťahy Slovenska s tými okolitými krajinami, v ktorých žije početnejšia maďarská menšina.
Svetová politika a my
SMK za najväčšiu výzvu svetovej politiky považuje:• budovanie mierového svetového poriadku, schopného prispôsobiť sa súčasnému bezpríkladne rýchlemu technologickému rozvoju;
• riešenie akútnych problémov ochrany životného prostredia, v prvom rade zastavenie znečisťovania ovzdušia a vôd, spôsobujúceho kritické klimatické zmeny;
• ekonomické a diverzifikované využitie existujúcich nosičov energie,
resp. medzinárodnú podporu skúmania alternatívnych zdrojov energie;
• vytvorenie takého spolužitia ľudí žijúcich v kresťanských a islamských kultúrach, ktoré vzájomne rešpektuje hodnoty druhej kultúry;
• zabránenie rozširovania zbraní hromadného ničenia;
• úspešný boj proti terorizmu;
• globálne uplatňovanie ľudských a menšinových práv;
• efektívny boj proti chudobe;
• takú vnútornú reformu medzinárodných organizácií – najmä OSN –, ktorá hodnovernosť a efektivitu tejto ustanovizne.
SMK mieni v rámci svojich možností aktívne prispievať k medzinárodnému spravovaniu a riešeniu týchto otázok.
Z horeuvedených okruhov problémov, primerane nášmu potenciálu (tak ako sme robili aj doteraz), sa mienime prioritne zaoberať uplatňovaním ľudských a menšinových práv
a bojom proti chudobe.
Boj proti chudobe
Solidarita s chudobnými je organickou súčasťou európskeho hodnotového systému a politických prúdov.
Súčasne chudoba, zaťažujúca početné oblasti sveta, sa stala závažným bezpečnostno-politickým faktorom, lebo je liahňou ilegálnej migrácie, organizovaného zločinu, rozširovania infekčných chorôb, ako aj vytvárania priestoru pre terorizmus a náboženský fundamentalizmus.
Preto v oblasti boja proti chudobe budeme podporovať plnenie zámerov príslušných programov OSN.
SMK svojou účasťou v činnosti vlády sa aj doteraz zúčastňovala na tom, aby Slovensko, primerane svojmu vlastnému ekonomickému potenciálu, opierajúc sa o jedinečné skúsenosti, získané po zmene režimu, podporovalo rozvojové štáty.
Naším cieľom je, aby naša krajina v tejto oblasti v čo najväčšej miere spĺňala očakávania OSN, OECD, EÚ, ako aj požiadavky domácej verejnosti .
Aj v budúcnosti mienime udržiavať taký systém podpory, ktorý bude poskytovať pomoc rozvojovým štátom výlučne prostredníctvom mimovládnych organizácií a podnikateľov.
Ľudské práva, menšinové práva
SMK sa aj doteraz zúčastňovala na univerzálnom uplatňovaní ľudských práv.
Veď naši (európski) parlamentní poslanci a členovia vlády vyvíjali aktívnu činnosť v oblastiach, akými sú budovanie bieloruskej alebo ukrajinskej občianskej spoločnosti,
demokratizácia na Kube,
rozvoj spoločnosti balkánskych štátov a podpora ich integračných reformných procesov,
ďalšie rozširovanie európskej ochrany menšín atď.
Naším cieľom je, aby boli tieto aktivity čím komplexnejšie podporované aj vládou Slovenska.
V oblasti ochrany menšín prirodzene venujeme zvláštnu pozornosť postaveniu ďalších maďarských spoločenstiev, a keď je to potrebné, na príslušných medzinárodných fórach upozorňujeme na krivdy spáchané voči nim alebo podporujeme uplatnenie ich záujmov.
Nie je nám však ľahostajné ani postavenie iných národností žijúcich v menšine, napríklad Kurdov v Turecku alebo kosovských Srbov.
Riešenie otázky spomínaných kosovských Srbov vidíme v autonómnom územnom usporiadaní v rámci Kosova, postupne dospievajúceho k samostatnosti.
Podľa nášho názoru osamostatňovanie sa Kosova za prítomnosti medzinárodnej účasti prispeje k vytvoreniu mieru na Balkáne.
Humanitárna pomoc
SMK už aj v tomto volebnom období iniciovala vytvorenie pružnejšieho systému humanitárnej pomoci zo strany Slovenska.
V tejto oblasti navrhujeme rozšírenie kompetencií ministerstva zahraničných vecí.
Vízová politika a konzulárne veci
Poskytovanie konzulárnych služieb a vydávanie víz je tou činnosťou ministerstva zahraničných vecí, ktorá sa v najväčšej miere dotýka občanov.
Preto bude SMK klásť osobitný dôraz na to, aby bola štátnym príslušníkom SR, ktorí sa v zahraničí ocitli v núdzi, poskytnutá potrebná diplomatická a konzulárna pomoc.
V tejto oblasti podporujeme čo najužšiu spoluprácu štátov EÚ, veď toto sa už osvedčilo aj v prípade tragédie cunami v juhovýchodnej Ázii v roku 2004: viacerých slovenských štátnych príslušníkov sa podarilo dopraviť domov práve za spolupráce štátov EÚ.
Naším cieľom je, aby Slovensko dodržalo vytýčený termín vstupu do schengenskej zóny v októbri 2007.
Týmto sa totiž zabezpečí úplné zrušenie kontroly občanov SR na štátnych hraniciach s členskými štátmi EÚ.
SMK bola aj doteraz čelným zástancom myšlienky, aby boli občanom Ukrajiny a Srbska a Čiernej Hory poskytované vstupné víza na Slovensko bezplatne.
V súlade s tým sa budeme usilovať, aby EÚ čo najskôr prijala pravidlá malého pohraničného styku na vonkajších hraniciach členských štátov, ktoré by uľahčili napríklad udržiavanie príbuzenských a priateľských vzťahov s obyvateľmi Zakarpatskej Ukrajiny aj po roku 2007.
Rozširovanie a otváranie nových hraničných priechodov sa bude uskutočňovať i po vstupe do schengenského systému, vo vzťahu ku krajinám EÚ sa to však stane otázkou politickej vôle a dopravy.
Smerom na Ukrajinu je po úspešnom otvorení hraničného priechodu medzi Malými a Veľkými Slemencami v roku 2005 naším primárnym cieľom otvorenie hraničného priechodu Čierna – Solomonovo.
Veľvyslanectvá, expozitúry, diplomati
Nevyhnutným predpokladom úspešnej zahraničnej politiky je efektívna sieť zahraničnej reprezentácie a kvalifikovaní diplomati.
Podľa SMK musí SR svoju sieť zahraničnej reprezentácie využívať tak, aby v súlade s ekonomickou silou krajiny dokázala plniť nasledujúce úlohy:
• Zastupovanie záujmov krajiny v medzinárodných organizáciách (OSN, EÚ, NATO atď.)
a v bilaterálnych vzťahoch (najmä v krajinách euro-atlantickej zóny a pri veľkých rozhodujúcich krajinách);
• rozvoj hospodárskych vzťahov (arabské krajiny, Stredná Ázia, Juhovýchodná Ázia);
• zabezpečenie konzulárnych služieb (predovšetkým v občanmi SR obľúbených turistických destináciách).
SMK podporuje udržiavanie spoločného zahraničného zastúpenia (predovšetkým) v rámci V4, podobne, ako je to už zaužívanou praxou medzi krajinami Beneluxu alebo škandinávskymi krajinami.
Toto riešenie umožňuje fungovanie samostatných informačných kanálov, pričom je úspornejšie z hľadiska nákladov na logistiku a chod zariadení.
V záujme toho, aby sieť zastúpenia SR v zahraničí fungovala kvalitne, podporujeme ďalšie sústavné vzdelávanie diplomatov a prijatie zákona, upravujúceho diplomatické služby v zahraničí.
Tento právny predpis musí vychádzať z princípu jednotného charakteru riadenia štátnej správy a upravovať špecifickú činnosť diplomatov v zahraničí s cieľom plynulého zabezpečovania plnenia úloh popri neustále sa meniacom personálnom obsadení (zastúpenia).
Podporujeme, aby do stavu Ministerstva zahraničných vecí SR a taktiež diplomatických zložiek bolo – samozrejme v súlade s našimi právnymi predpismi – prijatých viac, náležito odborne a jazykovo pripravených občanov maďarskej národnosti.
14. Generácia budúcnosti
Súčasný stav
V uplynulých rokoch Strana maďarskej koalície dosiahla značný pokrok pri riešení problémov týkajúcich sa mládeže a mladých rodín.
V dôsledku hospodárskych reforiem v južných regiónoch sa podarilo dosiahnuť postupné znižovanie nezamestnanosti, vytvorili sa nové pracovné príležitosti, stavajú sa nájomné byty pre mladé rodiny a podarilo sa zrekonštruovať viaceré stredné a základné školy.
Cieľom mládežníckej politiky Strany maďarskej koalície je postupná integrácia mládeže do spoločenského, kultúrneho a hospodárskeho formovania spoločnosti.
Z uvedených dôvodov bola založená mládežnícka sekcia strany.
Sme si vedomí skutočnosti, že jedine sebavedomá, čestná a zodpovedná mladá generácia zaručuje výhradne garanciu toho, aby sme mohli žiť v bezpečnejšej, lepšej a šťastnejšej Európe.
Vyššie uvedené opatrenia vo veľkej miere prispievajú k prosperite našej spoločnosti, avšak za najvýznamnejší dosiahnutý výsledok považujeme založenie štátom financovanej, samostatnej maďarskej univerzity, ktorá má právom ambície stať sa duchovným centrom našej komunity.
Založenie univerzity predstavuje jedinečnú príležitosť nielen pre stovky študentov, ale aj pre celú maďarskú menšinu žijúcu na Slovensku.
Vytvorenie podmienok vysokoškolského vzdelávania národnostných menšín predstavuje v porovnaní s ostatnými krajinami v Karpatskej kotline, ale aj vo všetkých postkomunistických krajinách obrovský úspech.
Strana maďarskej koalície sa snažila vytvoriť také rámcové podmienky, ktoré umožnia mladým ľuďom, aby ako občania Európy mali čo najlepšie možnosti a podmienky pri dosahovaní svojich cieľov.
Cieľom je dôstojná budúcnosť a starostlivosť o rodnú zem!
Pre Stranu maďarskej koalície je prvoradým cieľom vytvorenie takej vízie budúcnosti pre novú generáciu, ktorá bude základom zabezpečenia dôstojných podmienok pre život v rodnej zemi a bude garanciou našej existencie.
Strana maďarskej koalície sa snaží dosiahnuť výsledok v oblasti mládežníckej politiky návrhmi individuálnych riešení.
Musíme hľadať nové riešenia pri rozširovaní nových pracovných príležitostí pre mladú generáciu.
Upriamujeme pozornosť na mládež žijúcu v hraničných regiónoch, aby sa snažila využívať výhody plynúce z našej dvojjazyčnosti.
V dôsledku prebiehajúcich reforiem je možné počítať s postupným zvyšovaním cezhraničnej spolupráce a s prílevom nových investícií zo susedných krajín, kde kvalifikovaná pracovná sila bude nevyhnutnosťou.
Budeme iniciovať, aby štát podporoval tých zamestnávateľov, ktorí by zamestnali ľudí mladších ako 26 rokov, neúspešných pri hľadaní práce viac ako pol roka.
Navrhujeme, aby na platy mladých prispieval štát zo štátneho rozpočtu.
Je potrebné rozširovať možnosti čiastočného pracovného úväzku, predovšetkým s ohľadom na mladé mamičky, ktoré nemôžu byť zamestnané na plný pracovný úväzok.
Je potrebné našich študentov vybaviť schopnosťami samostatnej orientácie vo svete hodnôt.
Naše deti musia opúšťať školské lavice naplnené láskou k svojej domovine, k rodnej zemi, ctiace si svoje korene a národné povedomie, tolerujúc iné národy a národnosti, etnické skupiny a náboženstvá.
Pre študentov a vysokoškolských poslucháčov navrhujeme vytvorenie takého systému štipendií, ktoré by mali pomôcť predovšetkým sociálne slabším.
Strana maďarskej koalície podporuje myšlienku jednotného študentského preukazu a vytvorenia efektívneho systému študentských zliav.
Na Slovensku nemajú študentské samosprávy podstatnejšiu tradíciu, ich rámcové podmienky fungovania je potrebné upraviť zákonom, aby poslucháči mohli efektívnejšie prispievať k fungovaniu, riadeniu vysokoškolského zariadenia, ktoré by malo slúžiť predovšetkým potrebám študentstva.
Iniciujeme vytvorenie kariérnych centier vo vysokoškolských zariadeniach, ktoré by pomáhali absolventom pri hľadaní práce.
Tieto centrá by predstavovali aj pre účastníkov pracovného trhu pomoc pri hľadaní adekvátnej pracovnej sily.
Naším cieľom je dosiahnuť zlepšenie vybavenosti regionálnych, miestnych a školských knižníc.
Strana maďarskej koalície spraví všetko pre to, aby mladí Maďari žijúci na území Slovenska sa stali vzdelanými, pripravenými a zodpovednými európskymi občanmi.
Vo vyspelých štátoch Európy existuje istá vrstva mladých ľudí, ktorí bývajú v nájomných bytoch.
Na Slovensku je táto vrstva mladých ľudí, ktorí si nemôžu dovoliť kúpu vlastného bytu, dostatočne široká.
Na riešenie ich situácie vytvorila vláda systém dotácií pre miestne samosprávy, ktoré využitím existujúcich mechanizmov pomoci vybudovali niekoľko desaťtisíc nájomných bytov.
Strana maďarskej koalície aj v budúcnosti bude podporovať tie programy, ktoré prispievajú k samostatnému bývaniu mladých ľudí a rodín.
Nemôžeme ignorovať skutočnosť, že motorom hospodárstva bude v budúcnosti e-business, ktorého základnou podmienkou je prístup spotrebiteľov k internetu.
Obmedzené možnosti našej mládeže v tejto oblasti ju stavia do nevýhody v porovnaní s jej rovesníkmi v Európe.
Slovensko je zaradené medzi krajiny, kde prístup k internetu je najdrahší.
Túto situáciu je potrebné zmeniť, predovšetkým vytvorením skutočného konkurenčného prostredia medzi poskytovateľmi internetu.
Konzumácia drog a alkoholu medzi mládežou vyrástla do obrovských rozmerov, a preto je potrebné klásť dôraz predovšetkým na prevenciu.
Robíme všetko pre potlačenie obchodovania s drogami, s mimoriadnym dôrazom na okolia našich škôl.
Navrhujeme zvýšenie kontroly predaja liehovín a tabakových výrobkov s ohľadom na ochranu mladistvých.
Podpora mládežníckych organizácií
Pre Stranu maďarskej koalície sú dôležité názory mladých ľudí a ich zapojenie sa do spoločenského života.
Naším cieľom je umožniť im vytvorenie priestoru na prezentáciu a presadenie vlastných záujmov, aby novými myšlienkami pomáhali rozvíjať našu spoločnosť a aby sa z nich stali občania zodpovední, samostatní a schopní rozhodovať.
Komplexnú problematiku mládeže je potrebné riešiť v inštitucionalizovanej podobe.
Z toho dôvodu Strana maďarskej koalície bude iniciovať, aby sa v budúcnosti problémy mládeže riešili efektívnejším spôsobom zo strany štátnej správy, miestnej a regionálnej samosprávy.
Kladieme si za cieľ zabezpečiť takú podporu detských a mládežníckych organizácií, ktoré umožnia vytvorenie civilnej sféry aj pre menšie organizácie.
Za najvhodnejší nástroj na podporu činnosti detských a mládežníckych organizácií považujeme cielenú pomoc zo strany štátu.
Z pohľadu postupného formovania a napĺňania stanovených cieľov považujeme za nevyhnutné, aby sa medzi nosnými mládežníckymi organizáciami vytvoril otvorený dialóg.
Každoročne podporujeme usporiadanie aspoň jedného celorepublikového podujatia, na ktorom sa mládež z rôznych regiónov republiky bude môcť vzájomne názorovo spoznávať.
Za dôležité považujeme vytvorenie intenzívnejšieho systému podpory kultúrnych organizácií, skupín zachovávajúcich národné tradície, tanečných skupín.
Iniciujeme vypracovanie rozvojových plánov v oblasti mládežníckeho turizmu (rekreačné podpory, turistické domy, vybudovanie cyklistických trás a pod.).
Strana maďarskej koalície má ambície stať sa otvorenou stranou, na ktorú sa môže naša mládež s dôverou obrátiť.
Strana reprezentujúca maďarskú menšinu je pre danú komunitu vždy stranou „vo vláde“, ktorá bude všetko robiť pre naplnenie uvedených cieľov.
Budeme robiť všetko pre to, aby sme spojili úsilie na miestnej, regionálnej a centrálnej úrovni pri napĺňaní nášho programu a našich predstáv.
Aby sme mohli dosiahnuť naše ciele, potrebujeme aj to, aby sa mladí ľudia smelo a cieľavedome zúčastnili pri ich napĺňaní.
