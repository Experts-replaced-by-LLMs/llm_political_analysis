IGAZSÁG, BIZTONSÁG, SZABADSÁG, JÓLÉT AZ MSZP AJÁNLATA MAGYARORSZÁGNAK
Igazság,
biztonság,
szabadság,
jólét – meggyőződésünk szerint ezekre építve tehető jobbá a világ, Magyarország és a magyar emberek élete.
Mi, magyar baloldaliak azért küzdünk, hogy az igazság, a biztonság, a szabadság, a jólét érvényre jusson Magyarországon: az oktatásban,
a mindennapi munkában,
a gazdasági versenyben,
a kulturális és tudományos életben,
a közösségi szerepvállalásban,
a családi viszonyokban
és a hétköznapi emberi kapcsolatokban egyaránt.
Ezt kívánjuk elérni erős demokráciával,
felelős gazdaságpolitikával
és igazságos társadalompolitikával.
Mert a mi meggyőződésünk szerint csak az a jó kormányzás, amely képes ezeket együtt, egyszerre érvényesíteni!
Ez a program szakít az eddig megszokott, szűken értelmezett szakpolitikai felosztással.
Mi az emberek legfontosabb mindennapi gondjainak megoldására adunk ajánlatot.
Ezek a gondok pedig a legtöbbször összetettek.
A gyermekek romló életesélyei,
a nők szűkülő lehetőségei,
a munkavállalók növekvő megélhetési gondjai,
a kisvállalkozások egyre bizonytalanabb helyzete
vagy a nyugdíjasok fokozódó szegénysége a legtöbbször egymással összefüggő okokra vezethetők vissza.
Ezért ezeknek a gondoknak a megoldása is összetett, komplex megközelítést követel.
Így a megoldási javaslataink között meglévő gondolati összefüggés és tartalmi átfedés is szükségszerű.
Éppen ez a felelős és igazságos baloldaliság lényege: hogy mindenkire egyformán figyelünk.
Ezért ajánlatunkat számos gazdasági, szakmai, civil és tudományos szervezettel, szakértői műhellyel folytatott nyílt és széles párbeszédben,
több száz szakember közreműködésével érleltük és dolgoztuk ki.
És minél szélesebb kör bevonásával, a lehető legtöbb ember demokratikus részvételével és aktív támogatásával akarjuk mindezt megvalósítani.
Ez is annak az új politikai kultúrának a része, amit az új MSZP képvisel.
Őszinte beszéd, reális program, felelős tettek, emberséges politika.
Erre van szüksége Magyarországnak.
Erről szól az ajánlatunk.
Nem ígérjük, hogy mindezek hatására egyik napról a másikra minden gondja megoldódik mindenkinek.
De azt igen, hogy ha elindulunk ezen az úton, akkor fokról fokra, napról napra minél többeknek jobb lehet az élete.
A választás tétje ugyanis az, hogy 2014 tavaszán végre megtörténhessen, amire Magyarország többsége vágyik: a változás.
A mi programunk célja pedig az, hogy a változásnak a gyermekek, a nők, a munkavállalók, a mikro-, kis-és középvállalkozók, a nyugdíjasok – a magyar emberek mind a nyertesei legyenek.
Ez az MSZP ajánlata Magyarországnak.
Mindenkinek, aki a politikában változást,
a családjának és magának pedig igazságosabb,
biztonságosabb,
szabadabb
és jobb életet akar.
I. ESÉLYTEREMTŐ OKTATÁS
Olyan Magyarországot akarunk, ahol minden egyes gyermek elérheti az álmait, függetlenül attól, hogy hová és milyen családba született.
Olyan országot, ahol valakinek az előrejutása nem az anyagi helyzetétől, hanem csak tudásától, tehetségétől és szorgalmától függ.
Szerintünk a tudás megszerzésének lehetősége nem kiváltság, hanem alapvető jog,
az állam egyik legfontosabb kötelessége pedig ezt mindenki számára egyformán biztosítani,
sőt a felzárkózás és a tehetséggondozás révén a tudást kiemelni és gyarapítani.
A minőségi, korszerűbb tudás több lehetőséget,
jobban fizető munkahelyet,
nagyobb biztonságot
és jobb életet jelent.
Az oktatás nem csak egy tétel a költségvetési kiadások sorában, hanem a legjobb befektetés.
Mert mi úgy tekintünk minden tanulni vágyó fiatalra, mint a saját sorsát jobbítani akaró emberre,
és a nemzet jövőbeni sikerét garantáló polgárra.
AZ ORBÁN-KORMÁNY ROSSZUL TELJESÍT
A Fidesz rossz kormányzásának egyik legnagyobb vesztese az oktatás.
Egyformán kárvallottjai a tanárok, a diákok és a szülők.
A folyamatos forráskivonás,
az átgondolatlan intézkedések káoszt és bizonytalanságot teremtettek.
Az iskolákban túlterhelt és kiszolgáltatott pedagógusok tanítják a gyermekeinket
a szakfelügyelők szigorú ellenőrzése mellett,
miközben az emberekre egyre nagyobb terhet ró gyermekeik taníttatása.
Nő a pedagógusok kötelező óraszáma,
miközben a beígért béremelésnek csak egy részét kapják meg.
Mindennek legnagyobb vesztesei a szegényebbek
és a középosztály gyermekei.
A Fidesz nem titkolt célja és oktatáspolitikájának lényege, hogy a hatalmi szót és az elnyomást feltétel nélkül elfogadó embereket neveljen a gyermekeinkből.
Ezért csökkentették durván az oktatásra fordított pénzeket,
a felsőoktatási férőhelyeket.
Ezért emelte éveken keresztül a legtöbb család számára már megfizethetetlen tandíjat,
ezért fosztotta meg a diákokat a tudás megszerzésének lehetőségétől,
az iskolákat és egyetemeket önállóságuktól,
a szülőket pedig attól, hogy szabadon döntsenek gyermekeik jövőjéről.
Bizonytalanságban és hatalmi ellenőrzés alatt tartják a tanárokat.
Kötelezően előírják, hogy ki, hol, mit és milyen könyvből tanulhat,
ráerőltetik a gyerekekre és a szülőkre saját idejétmúlt elveiket és ideológiájukat.
Az orbáni oktatási rendszer tovább erősíti a gyermekek között amúgy is meglévő esélykülönbségeket.
Ma egy gyermek sorsa már születésekor eldől, mert az új iskolarendszer tudatosan szelektál és szegregál,
ezért a tudás megszerzése csak kevesek kiváltsága lesz.
Elvették a szakképző iskolákba járóktól a közismereti tárgyakat,
csökkentették az iskolakötelezettség korhatárát: tanévenként húsz-harmincezer fiatal kerül ki mindenféle képzettség,
tehát a munka megszerzésének minimális esélye nélkül a munkaerőpiacra.
Kivéreztetett és a megszűnés által fenyegetett egyetemek és főiskolák,
a felsőoktatásból kizárt és külföldre űzött fiatalok százezrei,
utcára tett vagy megalázott és túlórára kényszerített pedagógusok,
káosz és fejetlenség bölcsődétől az egyetemig:
ezek a Fidesz romboló, igazságtalan intézkedéseinek következményei.
Mindezek eredménye pedig egy a tudás megszerzésétől és a felemelkedés esélyétől megfosztott generáció,
egy szétszakadó társadalom,
nemzetközi versenyben lemaradó ország.
AZ MSZP AJÁNLATA MAGYARORSZÁGNAK
Változásra van szükség az oktatásban.
Mi, magyar baloldaliak hisszük, hogy nemcsak egyetlen ember boldogulása,
hanem az egész nemzet sikere a tudás gyarapításán múlik.
A magyar emberek csak akkor élhetnek nagyobb jólétben, biztonságban és szabadságban, ha minél több a hasznos és használható tudással és képességekkel rendelkező, tanult, tájékozott és öntudatos polgár.
Ez kell ahhoz, hogy minél több ember minél teljesebb életet élhessen,
ez az alapja, hogy minél többeknek legyen biztos megélhetést adó munkája,
és ez a feltétele a jobb gazdasági teljesítménynek is.
Ha körülnézünk a világban, azt látjuk, hogy azok az országok erősek és sikeresek, azok teljesítenek jobban és ott nagyobb a jólét, ahol a megelőző 5-10-15 évben a minőségi tudásba és oktatásba fektették a legtöbb forrást és energiát.
Ha azt akarjuk, hogy újra sikeres, erős ország legyen a hazánk, változtatni kell!
Ha holnap jobban akarunk élni, az oktatásra ma kell többet költeni
– más út nincs felfelé.
Ezért mi befektetünk a hasznos és használható tudást adó közoktatásba,
a modern technológiai fejlődést követni és magas hozzáadott értéket kitermelni képes szaktudásba,
a minőségi képzést és versenyképes diplomát adó felsőoktatásba
és az innovációt és fejlődést hosszútávon biztosító tudományos kutatásba.
Ehhez első helyen az kell, hogy minden gyereket értéknek tekintsünk,
és minden pedagógust olyan szakembernek, aki azon fáradozik, hogy gyarapítsa a tudásukat.
Ehhez a diákoknak minőségi oktatásra
és több lehetőségre,
az iskoláknak újra nagyobb szabadságra,
a pedagógusoknak nagyobb elismerésre és biztonságra,
a szülőknek több beleszólási jogra van szükségük.
Az oktatás színvonalának növelését nemzeti ügynek tekintjük.
Ez az egyik legfontosabb állami kötelesség, ezért mindenkor kiemelten kezeljük ezt a területet.
Minden szükséges forrást biztosítunk ahhoz, hogy mindenki számára elérhető legyen a minőségi, teljesítményre ösztönző
és esélyteremtő oktatás.
Mi ezt ajánljuk Magyarországnak.
1. Politikamentessé tesszük az iskolákat,
garantáljuk a világnézetileg semleges oktatást.
2. Újra 18 év lesz a tankötelezettség korhatára.
Mindenkinek több esélye lesz arra, hogy biztos tudást és megélhetést adó szakmát szerezzen.
3. Újra a helyi közösségeknek adjuk az iskolák irányítási jogát.
Azok az önkormányzatok, akik készek és képesek fenntartani az iskolákat, visszakapják azokat.
4. Kiemelt hangsúlyt fektetünk a korai nevelésre.
Nagyrészt ekkor és itt dől el, hogy miként tud boldogulni egy gyermek az iskolában és később az életben.
Az a cél, hogy az esély mindenütt, mindenki számára a lehető legtöbb legyen.
5. Eltöröljük a bölcsődei gondozási díjat.
6. Bölcsőde-és óvodafejlesztési programot indítunk.
Az ország minden részén több férőhellyel,
európai körülmények között és európai módszerekkel készíthetik föl az iskolára gyermekeinket.
7. Fejlesztjük az iskolák technikai eszközeit,
bővítjük a kollégiumi férőhelyeket.
A korszerű tudás megszerzéséhez korszerű feltételeket teremtünk mindenütt.
8. Tornaterem-építési programba kezdünk.
Minden iskolában lesz valódi lehetőség a mindennapos sportolásra.
9. Biztos, színvonalas tudást adó közoktatást teremtünk.
Biztosítjuk, hogy minden gyermek elsajátíthassa a kor követelményeinek megfelelő szintű számolási, olvasási, szövegértési, informatikai ismereteket
és egy idegen nyelvet.
10. Öntudatos felelős polgárokat kell, hogy neveljen az iskola!
Kiemelt feladatként kezeljük az egészséges életmódot elősegítő, az állampolgári és az alapvető piacgazdasági ismeretek megszerzését.
11. Helyreállítjuk a tanári tanszabadságot.
Nem előírt, hanem ajánlott kerettantervek lesznek, hogy a helyi tanterveket minden iskola maga alkothassa meg,
figyelemmel arra, hogy újra megteremtsük a képességek fejlesztése és a lexikális tudás növelése közötti helyes egyensúlyt.
12. Nagyobb választékot és több szabadságot adunk a tankönyvek kiválasztásában.
Lehetőséget adunk arra, hogy megfelelő színvonalú, akkreditált tankönyvek közül válasszanak az iskolák.
A tankönyvkiadáshoz valóban értő szakemberekkel és a pedagógusokkal együttműködve biztosítjuk az államilag ellenőrzött, zavartalan tankönyvellátás színvonalát és rendjét.
13. Helyreállítjuk a felzárkóztatás és a tehetséggondozás szervezeti és anyagi feltételeit.
Az óvodától az egyetemi kutatóhelyekig segítjük a kiemelkedő képességű diákok és hallgatók előmenetelét, hogy a tudásukat megőrizhessék és gyarapíthassák.
14. Külön programot indítunk a halmozottan hátrányos helyzetű diákok felzárkóztatására.
Ebben az uniós források felhasználása mellett együttműködünk a civil szervezetekkel
és adókedvezményekkel ösztönözzük a vállalkozások társadalmi felelősségvállalását.
15. Országos mentori program keretében anyagi-és előmeneteli ösztönzőkkel támogatjuk a hátrányos helyzetű tanulók oktatásában többletfeladatot vállaló tanárokat.
A tudással adunk több esélyt, hogy lehetőségük legyen a kitörésre a mélyszegénységből.
16. Versenyképes tudást és érdemi szakmai gyakorlatot adó szakképzési rendszert alakítunk ki.
A szakképzés rendszerét a helyi és országos piaci igényekhez igazítjuk.
Az a cél, hogy olyan szakmát szerezhessenek a fiatalok, amellyel el tudnak helyezkedni, és amiből hosszú távon meg is tudnak élni.
17. Újra lesznek közismereti tárgyak a szakiskolákban,
erősítjük az idegennyelv-oktatást.
Jó szakemberekké és tájékozott emberekké, nem dolgozó robotokká neveljük a fiatalokat.
18. Megadjuk az egyetemek és főiskolák autonómiáját.
Maguk dönthetnek majd saját vezetőikről, működésükről, gazdálkodásukról
éppúgy, mint tudományos és oktatási programjukról.
19. A 2011 előtti szintre emeljük az államilag támogatott keretszámokat.
Mindenkinek esélyt adunk a diploma megszerzésére.
20. Tandíjmentessé tesszük a felsőoktatást.
2014 szeptemberétől minden felsőoktatásba felvett hallgató térítésmentesen kezdheti meg a tanulmányait.
21. Negyedével csökkentjük a már most a felsőoktatásban tanulók költségtérítését.
22. Tanulmányi ösztöndíjat adunk a jól tanulóknak,
szociális ösztöndíjat a rászorulóknak.
Kitárjuk az egyetemek és főiskolák kapuit a nehéz sorsú, de tanulni akaró diákok előtt.
Könnyen hozzáférhető egyetemi felkészítő programokat indítunk, a hátrányos helyzetű fiatalok közül így sokkal többen kerülhetnek be a felsőoktatásba.
23. Valóban kedvezményessé tesszük a diákhitelt.
24. Támogatjuk a külföldi nyelvtanulást.
Hazai és európai uniós forrásokból, az „Erasmus mindenkinek” program keretében 3-5 hónapon át finanszírozzuk a diákoknak, hogy külföldön nyelvet tanulhassanak és nyelvvizsgát szerezhessenek.
25. Eltöröljük a röghöz kötést.
Minden diák szabadon tanulhat és dolgozhat ott, ahol tud és akar.
26. Megbecsüljük és megerősítjük a versenyképes tudásközpontokat.
Több forrással támogatjuk a korral és a világgal együtt haladó, nemzetközi mércével is kiemelkedő színvonalú kutató-és oktatóhelyeket.
Hazai és uniós forrásokkal ösztönözzük az ipari vállalatok és az egyetemi kutatóhelyek intenzívebb együttműködését,
fokozzuk a tudásklaszterek hatékonyságát, hogy minél több magyar tudományos eredmény hasznosulhasson a gazdaságban itthon és a világban.
27. Modernizáljuk a felnőttoktatás rendszerét.
Biztosítjuk, hogy mindenki tovább képezhesse magát,
és akár új szakmát szerezhessen,
nyelvet tanulhasson,
hogy nagyobb eséllyel őrizhesse meg az állását vagy találjon új munkát.
28. Tényleges béremelést biztosító tanári életpályát garantálunk.
Igazságosan emeljük a béreket,
csökkentjük a tanárok munkáját indokolatlanul nehezítő bürokratikus terheket.
A pedagógusok fizetése és megbecsülése így valóban az elvégzett munkával és a pedagógusi teljesítménnyel lesz arányos,
hogy a megélhetési gondok helyett a hivatásukra koncentrálhassanak.
II. TISZTES MEGÉLHETÉST ADÓ MUNKA, NÖVEKVŐ FOGLALKOZTATÁS
Mi olyan Magyarországot akarunk, ahol elérhető cél a teljes foglalkoztatottság, vagyis mindenki dolgozhat,
és aki dolgozik, az meg is tud élni a munkájából.
A társadalom csak annak hasznát élvezheti, halmozhatja fel, kamatoztathatja és oszthatja újra szét, amit az emberek kétkezi vagy szellemi munkájukkal előteremtenek.
Ezért a legalapvetőbb érdek Magyarország számára, hogy a tisztességes munka és az érte járó tisztes fizetés minél több ember számára elérhető legyen.
A foglalkoztatás növelése,
a munka megbecsülése
és a munkájukból élők védelme ezért mindenkor a baloldal egyik legfontosabb feladata.
AZ ORBÁN-KORMÁNY ROSSZUL TELJESÍT
Az Orbán-kormány több mint három év alatt nem volt képes érdemi munkahelyteremtésre.
Rossz gazdaságpolitikája miatt Magyarországot elkerüli a munkahelyteremtő tőke.
Sorra vonulnak ki a nagy cégek,
sorban állnak le gyárak, üzemek, ezerszám dőlnek be cégek.
Emiatt tömegesen szűnnek meg munkahelyek
és nem jönnek létre újak.
A kormány ezért manipulálja a foglalkoztatási adatokat:
a munkanélküliek tömegeit eltünteti,
a valódi munkahelyek híján közmunka programban foglalkoztatottakat
és a külföldön munkát vállalókat viszont feltünteti a statisztikákban.
De a tény akkor is tény marad: a Fidesz foglalkoztatáspolitikája megbukott,
mert drámaian kevés embernek van ma valódi megélhetést adó munkája Magyarországon.
Az igazságtalan egykulcsos adóval a kormány a gazdagoknak adott és a szegényektől vett el:
ezzel létbizonytalanságba sodorta a dolgozó emberek millióit, azokat, akik a vállukon viszik az országot.
Hiába küzd keményen egy átlagos keresetű család, a munkájáért kapott bér kevés,
a megélhetési költségek pedig egyre nőnek.
Ma már minden második magyar családot az elszegényedés fenyegeti.
Különösen nehéz a helyzete a kisgyermekes anyáknak,
akik közül kevesen tudnak visszatérni a munkaerőpiacra, mert kevés a részmunkaidős és gyermekbarát munkahely.
Kiszolgáltatottá és kizsákmányolhatóvá tették a munkavállalókat.
Az új Munka Törvénykönyve a jogszerű foglalkoztatás ellen hat.
Korlátozták és sok esetben megszüntették a munkavállalók jogait,
felszámolták a szakszervezetek jogosítványait.
Csökkentették és szociális ellátássá változtatták a rokkantsági ellátásokat
és a korhatár alatti nyugdíj-juttatásokat,
megalázva és kiszolgáltatva ezzel sok százezer beteg vagy idős embert.
Harmadára, azaz 9 hónapról 3 hónapra csökkentették a munkanélküli ellátás összegét és idejét,
ezért többszázezer ember mindenféle ellátás nélkül tengődik Magyarországon.
Emellett megkönnyítették a kisgyermekes anyák elbocsájtását.
Szétverték a szakképzést: nyelveket beszélő, szakmájukat jól ismerő, alkalmazkodni képes szakmunkások helyett potenciális munkanélkülieket képeznek futószalagon.
A tankötelezettség felső korhatárának leszállítása miatt képzetlen fiatalok tömegesen jelennek meg az amúgy is zsugorodó munkaerőpiacon.
Szűkítették a felsőoktatás állami férőhelyeit
és megfizethetetlen mértékű tandíjakat vezettek be,
ezzel szinte egy egész generációtól zárták el a biztosabb állást és a magasabb keresetet jelentő diploma megszerzésének lehetőségét.
A kormány kényszer-közfoglalkoztatássá silányította az aktív foglalkoztatáspolitikai támogatások rendszerét,
amelyben a közmunka többé nem eszköz, hanem maga a cél.
A közmunkák ma nem segítik a belépést a nyílt munkaerőpiacra:
a probléma újratermeli önmagát,
az érintettek rövid időn belül újra és újra a periférián találják magukat.
A kormány eközben egész országrészekről és generációkról mondott le véglegesen: a Kelet-Magyarországon, az Alföldön és a Dél-Dunántúlon nehéz helyzetben élők a kormánytól nem várhatnak segítséget.
Az Orbán-kormány legnagyobb kudarca, hogy az aktív korú, de idősödő korosztály egyre inkább kiszorul a munkaerőpiacról,
míg a fiatalok be sem tudnak lépni oda, mert a kormány képtelen érdemben javítani a munkalehetőségeiken.
A képzetlen vagy alacsonyan képzett emberek kilátástalanságán pedig nem is akarnak változtatni.
A kormány végleg lemondott róluk, az út szélén hagyná őket.
A Fidesz rossz kormányzásának egyik bizonyítéka és egyik legfájóbb következménye, hogy félmillió magyar van munka nélkül,
és hogy másik félmillió magyar menekült külföldre a kilátástalanság elől, a jobb élet reményében.
AZ MSZP AJÁNLATA MAGYARORSZÁGNAK
Változásra van szükség a munka világában.
Az MSZP szerint az ország gazdasági fejlődésének, az egyes ember felemelkedésének, a nyugodt és teljes élet elérésének alapfeltétele a biztos megélhetést adó munka.
Magyarország legnagyobb gazdasági és társadalmi problémája, az emberek jólétének legnagyobb akadálya a foglalkoztatás alacsony szintje.
Ennek oka kettős: kevés a valódi munkahely, vagyis keveseknek jut megfelelő munka;
és sokak nem rendelkeznek a munkába álláshoz szükséges tudással, képzettséggel és alapvető képességekkel.
Ahhoz, hogy a tisztes munka minél többek számára adott legyen, változásra van szükség a munka világában.
Az oktatástól kezdve az adó-és járulékrendszeren át a szociális ellátásokig, minden intézkedésnek azt a célt kell szolgálnia, hogy visszaadjuk a munka lehetőségét és becsületét,
a munkavállalók biztonságát és a tisztes megélhetés elérésének esélyét.
A legfontosabb azonban az átgondolt és felelős gazdaságpolitika.
Tartós, biztos megélhetést adó valódi munkahelyeket ugyanis az állam önmagában nem, csak a vállalkozásokkal közösen képes teremteni.
Akkor lesz Magyarországon több munkahely, ha több a beruházás, a befektetés,
ehhez pedig elsősorban bizalomra van szükség.
A bizalmat pedig csakis kiszámítható, felelős és hiteles gazdaságpolitikával szerezhetjük vissza.
Mi ezt ajánljuk Magyarországnak.
1. Legfontosabb, kiemelt célunk az, hogy minden családban legyen legalább egy kereső.
Senki sem szorulhat ki a foglalkoztatásból neme, kora, lakhelye vagy bármilyen más igazságtalanul elszenvedett hátrány miatt.
2. Igazságossá tesszük a közteherviselést.
Progresszív, az alacsonyabb jövedelmeket kevésbé terhelő személyi jövedelemadózást vezetünk be: a kisebb keresetűek kevesebbet, a gazdagok többet fizetnek majd.
3. Megvédjük a legkisebb keresetűeket.
Megállítjuk
és visszafordítjuk a tömeges elszegényedést.
Adójóváírással is garantáljuk a legalacsonyabb fizetések vásárlóértékének növekedését.
4. Csökkentjük a munkabérre rakódó terheket.
Könnyítjük a munkahelyteremtés költségeit
és fehérítjük a foglalkoztatást.
5. A munka és a megélhetés szolgálatába állítjuk az oktatást.
Hasznos, használható tudást és szakmát adunk mindenkinek, aki kész tanulni azért, hogy dolgozhasson.
Ezért visszaállítjuk 18 évre a tankötelezettség korhátárát,
megújítjuk és hatékonyabbá tesszük a szakképzést,
kiterjesztjük a felnőttképzést, az átképzést,
javítjuk az élethosszig tartó tanulás feltételeit.
6. Visszaszorítjuk a dolgozói szegénységet.
A gazdaság-, a foglalkoztatás-és a társadalompolitika minden lehetséges eszközével elérjük, hogy aki tisztességesen dolgozik, az meg is tudjon élni.
7. Megállítjuk a munkavállalók tömeges elvándorlását.
Célzottan, kiemelten támogatjuk a pályakezdők munkatapasztalat-szerzését, álláshoz jutását,
pozitív ösztönzést, képzési, átképzési lehetőséget ajánlunk számukra, hogy nagyobb eséllyel tudjanak elhelyezkedni.
8. Három hónapról kilenc hónapra emeljük az álláskeresési járadék folyósítási idejét.
9. Több esélyt, több támogatást adunk a nőknek.
Támogatjuk az anyák újbóli munkába állását,
növeljük a bölcsődei és óvodai férőhelyek számát,
ösztönözzük a részmunkaidős foglalkoztatást és a távmunkát,
hogy ha a család mellett dolgozni akarnak vagy dolgozniuk kell, ezt megtehessék.
1Szigorú szabályozással és folyamatos ellenőrzéssel kikényszerítjük, hogy ugyanazért a munkáért ugyanakkora bért kapjanak, mint a férfiak.
10. Újraírjuk a Munka Törvénykönyvét
és a sztrájktörvényt.
Valódi, erős védelmet nyújtunk a munkavállalóknak.
11. Megerősítjük és kiterjesztjük a szakszervezetek jogosítványait.
A munkahelyteremtésben és a munkavállalók érdekvédelmében ők újra az állam megkerülhetetlen partnerei lesznek.
12. Megteremtjük a társadalmi párbeszéd új demokratikus és intézményesített rendszerét.
A munkavállalók, a munkaadók és az állam képviselői ismét teljes joggal és kölcsönös biztosítékokkal tárgyalhatnak majd egymással.
13. Több forrással segítjük a foglalkoztatást, kiemelten a leghátrányosabb térségekben.
Célzott gazdaságfejlesztési, munkahelyteremtési programokkal,
az infrastruktúra fejlesztésével
és adókedvezményekkel segítjük a vállalkozások letelepedését,
és azt, hogy az ott élőknek munkát adjanak.
14. Erősítjük a rugalmas, atipikus foglalkoztatási formák elterjedését.
Bővítjük és jobban kihasználjuk az internet és a távmunka adta lehetőségeket annak érdekében, hogy új munkahelyeket hozzunk létre.
Az így létrejövő álláshelyekkel tisztes jövedelemhez juttatjuk a megváltozott munkaképességű munkavállalókat
vagy az egyéb okokból hátrányos munkaerő-piaci helyzetben lévő társadalmi csoportokat is.
15. Támogatjuk a munkaerő mobilitását az utazás
és lakhatás terén.
Nagyobb állami szerepvállalással és a mostaninál kedvezőbb támogatásokkal elérjük, hogy az országon belül, a lakóhelyüktől távol is munkát vállalhassanak az emberek.
16. Növeljük a közvetlen állami szerepvállalást a munkaerőpiacon.
Ahol a piac nem tud, vagy nem akar munkahelyet teremteni, ott állami beruházásokkal, támogatásokkal, infrastruktúrafejlesztéssel adunk munkát.
17. Ösztönözzük a szociális gazdaság kiépülését.
Támogatjuk a szociális szövetkezetek létrejöttét,
védett piacok megszervezésével biztosítjuk, hogy a helyben termelt áruk és termékek kereskedelméből, az alacsony képzettséget, de magas élőmunkát igénylő mezőgazdasági termelésből, helyi együttműködésekből minél több vidéken élőnek biztosabb megélhetése legyen.
18. Értékteremtővé és ösztönzővé tesszük a közmunkaprogramot.
Napi 8 órán át, tisztes bérért, értékteremtő munkát végezhetnek majd a közmunkások, hogy valóban meg is tudjanak élni,
és minél előbb kiléphessenek a nyílt munkaerőpiacra.
III. FEJLŐDŐ, FENNTARTHATÓ ETIKUS GAZDASÁG
Az MSZP a gazdaság motorjának a teljesítményt tartja – a munkában és a vállalkozások működésében is.
Olyan Magyarországot akarunk, ahol a növekedés a tisztességes, minőségi, magas hozzáadott értékű munkán alapul,
a fejlődés pedig fenntartható
és minél többek számára megélhető.
Mert a gazdasági növekedés önmagában nem cél, hanem eszköz: a jólét növekedésének,
végső soron a teljesebb, biztonságosabb
és szabadabb élet megteremtésének eszköze.
AZ ORBÁN-KORMÁNY ROSSZUL TELJESÍT
A jogbiztonság felszámolása,
az adórendszer átgondolatlan változtatgatása,
kiszámíthatatlan üzleti környezet,
korábbi megállapodások váratlan és egyoldalú megváltoztatása,
a magántulajdon szentségének tudatos megsértése pártérdekből,
versenyellenes lépések sora,
állami szinten intézményesített korrupció
– ez az orbáni „unortodox” gazdaságpolitika.
Ezzel a kormány eljátszotta a befektetők bizalmát,
elriasztja azokat, akik jöttek volna,
és elüldözi azokat, akik már itt vannak.
Emiatt vonulnak ki és szűnnek meg tömegesen a vállalkozások,
akik pedig még talpon vannak, emiatt jelentik be sorra az elbocsátásokat.
A kormány tehetségtelensége miatt képtelen kezelni, ezért folyamatos megszorításokkal próbálja túlélni a válságot,
de átgondolatlan, ésszerűtlen lépéseivel csak feléli a növekedés feltételeit.
Gazdasági növekedés hiányában az állam kizárólag a terhek folyamatos növelésével
és a közszolgáltatások, az oktatás, az egészségügy, a nyugdíjrendszer elsorvasztásával, megsarcolásával tudja biztosítani működését.
Az egyre több és magasabb adó megbénítja a gazdaságot,
gúzsba köti és csődbe dönti a vállalkozásokat,
elszegényíti az embereket.
A stagnáló gazdaság képtelen kitermelni az adósságot,
ezért az állam csak drága hitelekkel tudja finanszírozni a működését,
de rossz kormányzással folyton felélik a pénzt.
Az államadósság így a sorozatos megszorítások,
az emberek magánnyugdíjának elköltése ellenére
nemhogy alacsonyabb, de minden korábbinál magasabb szintre nőtt.
A kormány ésszerűtlen, eredménytelen és hiteltelen gazdaságpolitikája miatt csak súlyos felár mellett tud csak újabb és újabb hiteleket felvenni,
ezzel tovább növeli az ország eladósodottságát,
ellehetetleníti a jövőbeni növekedést:
elzálogosítja a jövőt.
Mindezek miatt Magyarország jövőbeni növekedési képessége és versenyképessége drasztikusan visszaesett:
ma már az összes szomszédunk, több balkáni állam, de számos harmadik világbeli ország is megelőz bennünket.
És ahogy egyre jobban visszaesünk a versenyben, úgy távolodik a kilábalás esélye.
Mindennek eredménye, hogy az emberek tömegesen veszítik el munkájukat,
a szegénység egyre nagyobb méreteket ölt.
Magyarország lakosságának több mint negyven százaléka a létminimum alatt,
másfél millió ember pedig a legmélyebb nyomorban, mélyszegénységben él,
a magyar kis-és középvállalkozók legtöbbje a csőd szélén egyensúlyoz és a napi túlélésért küzd!
AZ MSZP AJÁNLATA MAGYARORSZÁGNAK
Változásra van szükség a gazdaságpolitikában.
Több ésszerűségre és szakértelemre,
nagyobb kiszámíthatóságra és hitelességre van szükség a kormányzásban
– ezzel építjük vissza az „unortodox” ámokfutással lerombolt bizalmat Magyarország iránt.
Felelős gazdaságpolitikát folytatunk: átlátható szabályokat alkotunk,
következetes költségvetési döntéseket hozunk.
Tisztességes piaci környezetet teremtünk:
helyreállítjuk a jogállamiságot,
fokozzuk a verseny tisztaságát,
a vállalkozás szabadságát.
Nyitott partnerséget ajánlunk mindenkinek, aki a magyar gazdaság fejlődésében érdekelt, egyben kész és képes a magyar emberek gyarapodását elősegíteni.
Nekünk, baloldaliaknak fontos, hogy a felelős gazdaságpolitikához
mindig igazságos társadalompolitika párosuljon.
Humánus kapitalizmust, etikus piacgazdaságot akarunk építeni
új, fenntartható alapokon.
A fejlődés csak akkor lehet felelős és fenntartható, ha egyszerre szolgálja a munkahelyteremtést,
a társadalmi igazságosságot,
a környezet védelmét
és a szociális biztonságot is.
Ezért az etikus piacgazdaságban a vállalatok nyeresége,
a közösség gyarapodása
és az egyéni jóléte egymást nem kizárják, hanem feltételezik.
Mert hisszük, hogy a gazdasági verseny akkor eredményezi a legnagyobb hasznot, ha célja nem a puszta üzleti profit:
hanem hogy a gyarapodásból minél többen, minél igazságosabban részesedjenek.
Az egyéni és közösségi jóllét elérése
és tartós újratermelése a cél.
Mindezt úgy érjük el, hogy a vállalkozás szabadságához
felelősséget is társítunk:
megvédjük a piaci versenyt,
tisztességes, de szigorú szabályokat alkotunk,
és ezek betartását elvárjuk mindenkitől.
Mert nekünk, baloldaliaknak világos célunk a globalizáció egyenlőtlenségeinek csökkentése,
a piac igazságtalanságainak ellensúlyozása,
a verseny demokratikus ellenőrzése,
és ahol szükséges, annak határozott állami szabályozása.
Ennek feltétele, hogy az egyéni jólétét senki ne a közösség kárára próbálja megvalósítani.
Egy vállalat felelősséggel tartozik nemcsak a részvényesei profitjáért,
de dolgozói megélhetéséért, egészségéért éppúgy,
mint a környezet épségéért
vagy a szabályok betartásáért
és az adók tisztességes megfizetéséért.
Mindezt az egyén és a közösség joggal várja el a gazdaság szereplőitől,
az államtól pedig azt, hogy szükség esetén kikényszerítse ezeket.
Ezért markánsan védjük a fogyasztói jogokat,
fellépünk a piaci erőfölényükkel visszaélő gazdasági szervezetekkel szemben.
Mi ezt ajánljuk Magyarországnak.
1. Kiegyensúlyozott, több lábon álló gazdasági szerkezetet alakítunk ki.
Az egyoldalú, erőltetett beavatkozás helyett a termelő
és szolgáltató ágazatokra egyszerre építve,
azok párhuzamos támogatásával ösztönözzük a növekedést.
2. A bizalom és a kiszámíthatóság helyreállításával fokozzuk a működőtőke-beáramlást.
A magyar emberek érdekét szolgáló, a munkahelyteremtést és a gazdasági növekedést segítő befektetéseket ösztönözzük és támogatjuk.
3. Közelítjük a magyar gazdaságot Európához – felgyorsítjuk a csatlakozást az ERM-2 rendszerhez.
Minél előbb belépünk az euróövezet előszobájába,
hogy szorosabbra fűzzük a gazdasági növekedésünket biztosító legfontosabb gazdasági kapcsolatokat
és erősítsük gazdaságpolitikánk hiteleségét.
4. Megteremtjük és garantáljuk az adórendszer tartós kiszámíthatóságát.
Következetessé és követhetővé tesszük az adózás szabályait, hogy a vállalkozások hosszú távra tervezhessenek.
5. Garanciát adunk a felelős és szakszerű költségvetési tervezésre.
Újra függetlenné tesszük és megerősítjük az ezt ellenőrző intézményeket.
6. Igazságossá, kiszámíthatóvá, méltányossá
és egyszerűvé tesszük a közteherviselést.
Progresszív személyi jövedelemadózást vezetünk be:
a kisebb keresetűek kevesebbet, a gazdagok többet fizetnek majd.
7. A tőkejövedelmeket bevonjuk a közteherviselésbe.
Megszüntetjük az ilyen jövedelmek külön adóztatását és a progresszív adózás részévé tesszük majd ezeket.
8. Fellépünk az offshore adózás,
a vállalatcsoporton belüli adóelkerülés ellen.
9. Újraindítjuk a gazdaságot dinamizáló hitelezést.
Szigorú feltételekkel mérsékeljük a hitelezést lefagyasztó banki különadókat
és a növekedés szolgálatába állítjuk az így felszabaduló forrásokat.
10. Új egyensúlyt teremtünk az állam, a piaci szereplők és a fogyasztók között.
Fokozzuk a fogyasztók védelmét,
az állam szabályozó szerepét
és növeljük az állam szabályokat kikényszerítő erejét.
11. Fokozatosan csökkentjük a növekedést gátló különadókat.
Ennek ellentételezéseként elvárjuk, hogy az érintett cégek új beruházásokba kezdjenek,
új munkahelyeket teremtsenek
és emeljék a béreket.
12. Keményen fellépünk a piaci erőfölényükkel visszaélő gazdasági szervezetekkel szemben.
A tisztességes piaci verseny hívei vagyunk.
13. Szigorítjuk a banki-pénzügyi szolgáltatások szabályozását.
Megerősítjük az ügyfelek érdekeit szolgáló törvényi biztosítékokat.
14. Visszaszorítjuk a korrupciót.
Növeljük az állami költekezés és az állami vállalatok működésének átláthatóságát,
szigorítjuk az elszámolási szabályokat,
a visszaélések felderítésére, szankcionálására és visszaszorítására hivatott erős, független szervezeteket állítunk fel.
15. Ésszerűen, hatékonyan és igazságosan használjuk fel az európai támogatásokat.
Megkönnyítjük az uniós forrásokhoz jutást:
visszabontjuk a bürokratikus akadályokat,
egyszerűsítjük a pályázatokat,
gyorsítjuk a kifizetéseket.
Minden egyes euró elköltésénél azt a projektet támogatjuk, amely több munkahelyet,
nagyobb növekedést,
jobb közszolgáltatásokat,
korszerűbb oktatást,
hatékonyabb egészségügyet,
csökkenő társadalmi különbségeket eredményez.
16. Garantáljuk, hogy az uniós pályázati rendszert átláthatóan
és hatékonyan üzemeltetjük.
Megelőzzük, hogy az EU újra elzárja a támogatásokat, mint tette azt a jelenlegi kormány miatt.
17. Kiemelten segítjük a hátrányos helyzetű térségekben élőket.
Speciális gazdasági övezeteket jelölünk ki, ahol célzott regionális gazdaságfejlesztési programokkal, pozitív diszkriminációval segítjük a fokozódó gazdasági és társadalmi problémának megoldását.
Adó-és járulékkedvezményekkel,
az állami szerepvállalás fokozásával,
befektetés ösztönzéssel, munkahelyteremtő támogatásokkal segítjük az elmaradott vidékek fejlődését és az ott élők felemelkedését.
18. Bővítjük az infrastruktúra-fejlesztéseket.
Csökkentjük az ország elmaradottabb vidékeinek elszigeteltségét,
a fejlettségben meglévő különbségeket.
Országos úthálózat-fejlesztési programot indítunk,
több forrást biztosítunk az alsóbbrendű utak rendbetételére,
növeljük a közösségi közlekedés színvonalát,
a magyar sajátosságok és helyi lehetőségek figyelembevételével javítjuk a személyszállítás
és a munkaerő-mobilitás feltételeit.
Elérjük, hogy minden településen hozzáférhető és megfizethető legyen a szélessávú internetelérés.
19. Többet fektetünk a kutatás-fejlesztésbe,
jobban hasznosítjuk a magyar tudást.
Az innováció állami támogatásával elérjük, hogy hatékonyabban kihasználhassuk a magyar tudásban rejlő lehetőségeket.
Pályázati forrásokkal elősegítjük minél több magyar tudományos és technikai fejlesztés, innováció és szabadalom hasznosítását,
nemzetközi piacra jutását,
ezzel fokozzuk a gazdasági növekedést és a versenyképességet.
20. Stratégiai ágazatnak tekintjük az autógyártást, a gyógyszer-és egészségipart, az infokommunikációt, a logisztikát, a turizmust, az agráriumot és a zöldgazdaságot.
Ezek lesznek a magyar gazdaság motorjai.
21. Átfogó stratégia mentén fejlesztjük a turizmust.
A gazdaságpolitikában, foglalkoztatáspolitikában, a vidékfejlesztésben és az ország nemzetközi arculatának alakításában is jelentős szerepet szánunk ennek az ágazatnak.
Kiemelten kezeljük a turisztika fejlesztését,
különös tekintettel a Balaton térségére.
Az ágazatot érintő hazai és az európai uniós forrásokat elsősorban a turisztikai infrastruktúra
és kínálat – vonzerő, szolgáltatás, szezonhosszabbítás – fejlesztésére fordítjuk.
Ösztönözzük a turizmus területén működő vállalkozások, önkormányzatok, civil szervezetek együttműködését.
22. Fenntartjuk és bővítjük a szociális és kedvezményes üdültetést.
23. Zöldenergiai fordulatot indítunk el.
Energiapolitikánk a károsanyag-kibocsátás csökkentésen,
a megújuló energiaforrások felhasználásán és előállításán,
az energiahatékonysági fejlesztéseken alapul.
Ezzel valóban hosszútávon is szolgáljuk az éghajlatvédelmet
és fenntarthatóan csökkentjük a lakosság rezsiköltségeit.
Átfogó lakás-és épület-felújítási programot hirdetünk.
24. Megrendelést adunk több tízezer magyar mikro-, kis-és középvállalkozásnak a zöldgazdaságban.
A Zöld Beruházási Rendszer újraindításával, megújításával mintegy 100 ezer új, értékteremtő munkahelyet hozunk létre.
25. Növeljük a megújuló energiafelhasználás arányát.
Jobban kihasználjuk a nap-és szélenergiában, az energianövény-termelésben rejlő lehetőségeket,
ösztönözzük az erre irányuló beruházásokat és együttműködéseket.
Mindezzel sok ezer új munkahelyet teremtünk,
és segítjük, hogy minél környezetkímélőbb, minél fenntarthatóbb módon
lehessen fedezni hazánk növekvő energiaigényét.
26. Újraindítjuk az eddig kiaknázatlan hazai szénvagyon kitermelését ott, ahol ez gazdaságosan
és környezetkímélő módon végezhető.
Ezzel munkához
és olcsóbb fűtési lehetőséghez juttatunk több ezer embert.
A szén közvetlen felhasználása helyett azonban előnyben részesítjük a tisztaszén-technológiai beruházásokat.
Ezek a hazai szénvagyon újszerű átalakításával egyszerre alkalmasak lokális hő-és villamosenergia-források
és nagyobb hozzáadott értékű, piacképes vegyipari alapanyagok előállítására.
Ezzel csökkentjük a szénhez kötődő környezeti ártalmakat,
növeljük a nyersanyagból származó gazdasági hasznot.
27. Csökkentjük az energiafüggőséget,
bővítjük a beszerzési forrásokat,
fokozzuk az ellátás biztonságát.
A régió országaival együttműködve aktívan részt veszünk azokban a beruházásokban, amelyek Európa és hazánk energiaellátásának biztonságát,
energiafüggőségének csökkentését,
a földgáz-és kőolajszükségletek zavartalan biztosítását szolgálják.
28. Európai normák szerint rendezzük a környezetvédelem szétzilált jogszabályi és hatósági hátterét.
Kiemelt célunk a környezeti fenntarthatóság érvényre juttatása
különösen a vízgazdálkodásban,
a mezőgazdaságban,
a természeti erőforrásokkal való gazdálkodás más ágazataiban.
29. Helyreállítjuk és újrafogalmazzuk a külgazdasági kapcsolatokat.
Földrajzi elhelyezkedésünk és geopolitikai helyzetünk jobb kihasználásával egyszerre fokozzuk hazánk tőkevonzó képességét,
növeljük a hazai vállalatok exportlehetőségeit,
javítjuk Magyarország regionális gazdasági szerepét.
A hagyományos európai partnerországokkal ismét szorosabbra fűzzük a kapcsolatainkat.
Emellett következetes stratégiát alkotunk,
szorosabb kétoldalú és térségi gazdasági együttműködéseket alakítunk ki különösen a Kelet-Balkánon, Törökországban, az Arab térség államaiban, valamint a távol-keleti piacokon.
30. Kezdeményezni fogjuk a Kárpát-medencei Gazdasági Térség kialakítását.
Uniós források felhasználásával határokon átnyúló, összehangolt fejlesztéseket valósítunk meg,
hatékonyabb együttműködést építünk ki.
IV. GYARAPODÓ MIKRO-, KIS-ÉS KÖZÉPVÁLLALKOZÁSOK
Mi olyan Magyarországot akarunk, ahol a mikro-, kis-és középvállalkozások a termelőszektortól a szolgáltatókon és kereskedőkön át egészen a családi gazdaságokig nemcsak szóban, hanem valóban kiemelt állami segítséget kapnak.
Az ország elemi érdeke, ezért a baloldal egyik legfontosabb célkitűzése, hogy minél több lehetőséget biztosítson és minél több támogatást adjon a kkv-knak ahhoz, hogy a versenyben érvényesüljenek és sikeresen helytálljanak.
AZ ORBÁN-KORMÁNY ROSSZUL TELJESÍT
Magyarország ma a becsődölt cégek országa,
ahol a mikro-, kis-és középvállalkozók nem jutnak sem hitelhez, sem piachoz, sem uniós forráshoz,
ezért minden korábbinál kevesebb esélyük van a talpon maradásra.
A kormány szóban támogatja, de a valóságban támadja a mikro-, kis-és középvállalkozásokat.
Sorozatos piac-és vállalkozásellenes lépéseivel, hatalmi visszaéléseivel, saját gazdasági klientúrájának és oligarcháinak előnybe hozásával súlyosan sérti a verseny tisztaságát,
a magántulajdon szentségét
és a vállalkozásukból élők érdekeit.
A vállalkozásokat terhelő adók számának és mértékének növelésével,
a közbeszerzések leosztásával
és a hatóságok indokolatlan zaklatásával ellehetetleníti a kkv szektor működését,
veszélybe sodorja több százezer vállalkozó
és alkalmazottaik megélhetését.
AZ MSZP AJÁNLATA MAGYARORSZÁGNAK
Változásra van szükség a kormány és a mikro-, kis-és középvállalkozások viszonyában.
Az MSZP szövetségesként tekint a hazai mikro-, kis-és középvállalkozásokra.
Azokra, akik saját tudásukra és szorgalmukra támaszkodva nap mint nap keményen küzdenek nemcsak saját, de mások megélhetéséért,
hiszen ők adnak munkát a legtöbb embernek a magyar munkavállalók közül.
Ezért az MSZP minden eszközzel segíti a kkv-kat, hogy megerősödjenek és folyamatosan fejlődjenek.
Mi ezt ajánljuk Magyarországnak.
1. Kedvező és kiszámítható gazdasági feltételeket teremtünk a magyarországi mikro-, kis-és középvállalkozások számára.
Csökkentjük a kkv-kat terhelő adók számát,
eltöröljük az őket értelmetlenül korlátozó jogszabályokat,
egyszerűsítjük a rájuk vonatkozó bürokratikus előírásokat.
2. Garantáljuk, hogy évente legfeljebb csak egyszer változtatunk az adószabályokon.
3. Átlátható, a teljesítményt elismerő és a versenyt érvényesítő közbeszerzési rendszert alakítunk ki.
4. A bűntető szemléletű hatósági működést
az állami hivatalok partneri hozzáállása fogja felváltani.
Nem a pénzbehajtás,
hanem a szabálybetartás lesz a cél.
5. Hazai és uniós forrásokból kiemelten támogatjuk a kkv-k fejlesztéseit és beruházásait.
Egyszerűsített pályázati feltételek mellett,
ahol lehetséges, automatizált elbírálással biztosítunk nekik külön utat az uniós pályázati rendszerben:
így adunk jobb, könnyebb és gyorsabb hozzáférést a forrásokhoz.
6. A gazdasági érdekképviseleteket és kamarákat bevonjuk a gazdaságot érintő állami és uniós források elosztásába.
7. Bővítjük és kedvezőbbé tesszük a mikro-, kis-és középvállalkozásokra szabott adózási formákat.
8. Beszállítói programot indítunk.
A nagy nemzetközi cégek beruházásainak megvalósításakor erőteljesen képviseljük a hazai kkv-k érdekeit:
jobb és erősebb feltételekkel, állami támogatásokkal segítjük, hogy a nagy cégek beszállítóivá válhassanak.
9. Támogatjuk a mikro-, kis-és közepes hazai cégek külpiacra jutását,
javítjuk nemzetközi versenyképességüket.
Célzott állami programokkal, bővített exportprogramokkal, kétoldalú gazdasági együttműködésekkel, több kereskedőház felállításával, jobb tudás-és technológiai transzferrel segítjük, hogy sikerrel megvethessék a lábukat a piacon.
10. Erősítjük a mikro-, kis-és középvállalkozások munkahelymegtartó képességét.
Állami eszközökkel, európai uniós finanszírozással segítjük őket nemcsak abban, hogy új munkahelyet teremtsenek,
de abban is, hogy megőrizzék a régieket.
11. Ösztönözzük a kkv-k számára kedvező feltételű hitelezést.
Jogi és gazdasági eszközökkel segítjük elő a könnyen elérhető, a kisebb cégek igényeire szabott, rugalmas konstrukciók kialakítását.
12. Felszámoljuk a jelenlegi lánctartozásokat
és megakadályozzuk jövőbeni kialakulásukat.
Állami eszközökkel, a jogszabályok és az ellenőrzések szigorításával védjük a kisebb, kiszolgáltatottabb cégek, alvállalkozók érdekeit.
13. Kiemelten támogatjuk a kkv-k innovációit.
Növeljük a K+F támogatások mértékét,
ösztönözzük a technológiai beruházásokat
és a hazai kis-és közepes vállalkozások részvételét ezekben.
14. Célzott pályázatokkal segítjük a kis technológiai cégek, start-up vállalkozások létrejöttét és sikeres beindulását.
Inkubátor-szervezetek felállításával és finanszírozásával támogatjuk ötleteik kidolgozását,
a termékek kifejlesztését
és kijutását a világpiacra.
V. ÉLHETŐBB, VERSENYKÉPESEBB VIDÉK
Az MSZP olyan Magyarországot akar, ahol a vidék fejlődő gazdaságot,
biztos megélhetést
és egyre javuló életminőséget kínál az ott élő embereknek.
A vidékfejlesztésben az agrárium szerepe meghatározó,
de nem kizárólagos,
nem egyenlő a települések újjáépítésével
és a mezőgazdaság támogatásával,
hanem annál jóval több.
A vidéken élők számára fontos fejlesztések, életüket jobbá tevő intézkedések megvalósítása összetett és szerteágazó feladat.
Ebbe a beruházás-ösztönzéstől kezdve
a munkahelyteremtésen
és az infrastruktúrafejlesztésen,
a helyi gazdasági erőforrások bevonásán át
éppúgy beleértendő a kulturális értékek megőrzése és gyarapítása,
a turizmusban rejlő lehetőségeinek felkutatása, fejlesztése és jobb kihasználása,
mint a határokon átívelő gazdasági együttműködések kialakítása
vagy a környezetvédelmi projektek támogatása.
Összetartóbb országot akarunk:
ezért kötelességünk kiegyenlíteni az országon belüli súlyos gazdasági és társadalmi egyenlőtlenségeket.
Ennek érdekében komplex állami programokkal, célzott támogatásokkal segítjük a többszörösen hátrányos helyzetű térségek, falvak gyarapodását, felemelkedését az ország legfejlettebb régióihoz.
AZ ORBÁN-KORMÁNY ROSSZUL TELJESÍT
Az elmúlt években a Fidesz okozta gazdasági és társadalmi válság tovább rontotta a vidéken, falvakban élők helyzetét.
Számos gazdasági vállalkozás, üzem ment tönkre,
a folyamatos elvándorlás drámaian gyengíti a helyi gazdaság fejlődésének lehetőségeit.
Vidéken a bérek folyamatosan csökkennek,
az árak növekednek,
egyre kevesebb a munkahely,
egyre nagyobb a szegénység
és a bűnözés.
A második Orbán-kormány idején különösen a falvakban csökkent az alapvető állami intézmények,
az oktatási-nevelési intézmények elérhetősége,
jelentősen romlott az orvosi ellátás színvonala
és a közbiztonság.
A kormány nem törődik a vidékkel és az ott élőkkel
– az ő támogatásukat leépíti, ezzel a vidék tudatos, szisztematikus rombolását viszi véghez.
A földtörvénnyel kisemmizett kétmillió földtulajdonost
és munkahelyek tízezreit szünteti meg.
Tönkreteszi a vidéki foglalkoztatás gerincét adó legális agrárvállalkozásokat, az állattenyésztést és kertészetet.
Erősíti a feketegazdaságot,
ezzel leépíti a közel százezer embernek munkát adó élelmiszeripart.
A takarékszövetkezetek államosításával és vagyonuk erőszakos rekvirálásával veszélyeztetik a vidéki kisemberek megtakarításait,
ki akarják fosztani a kis egzisztenciák együttműködésén alapuló szövetkezeteket is.
A Fidesz a hozzá tartozó gazdasági holdudvarral összejátszva saját embereit juttatja földhöz.
A működési problémák kijavítása helyett a földtörvény megváltoztatásával a helyi gazdák elől a még meglévő, valamint szövetkezetekből létrejött kis-és közepes vállalkozásoktól és a kistulajdonosok összefogásán alapuló szövetkezetektől veszi el a földet.
Pedig jelenleg ezek a kis-és közepes társasvállalkozások alkotják a hazai állattenyésztés gerincét,
több mint százezer ember bejelentett foglalkoztatása mellett.
A falvak életében nem a sokszor ötven-százötven embert foglalkoztató állattartó telepek okoznak problémát,
hanem az, hogy a települések környezetében lévő földek néhány alacsony foglalkoztatási igényű, alapvetően növénytermesztéssel foglalkozó gazdálkodó kezében vannak.
Az állattenyésztéssel foglalkozó társasvállalkozások megszűnésével még a meglévő munkahelyek száma is jelentősen lecsökkenne.
AZ MSZP AJÁNLATA MAGYARORSZÁGNAK
Változásra van szüksége a vidéknek.
A változás, az érdemi esélykiegyenlítődés csak akkor indulhat meg, ha a kistelepüléseken élőknek lehetőséget teremtünk arra, hogy újraszervezhessék közösségi életüket,
bővíthessék, és jobban kihasználhassák a fenntartható gazdálkodási megoldásokat, rendszereket.
Elsősorban európai uniós forrásokból átfogó vidék-és gazdaságfejlesztési programot indítunk, amelynek célja, hogy a helyben keletkező jövedelem a településeken, térségekben maradjon és az ott élőket gyarapítsa.
Mindezen területek összehangolásával, az alkalmazott eszközök együttes alkalmazásával teremthető több munkahely,
színvonalasabb közszolgáltatások,
nagyobb jólét, jobb életkörülmény a vidéken, falvakban élők számára.
Mi ezt ajánljuk Magyarországnak.
1. Új eszközökkel, összehangoltan fejlesztjük a vidéket.
A mezőgazdaság mellett
más termelőágazatokkal, szolgáltatásokkal,
értékesítési társulásokkal,
infrastrukturális beruházásokkal
és a kultúrával együtt fejlesztjük.
Az állami szolgáltatások színvonalával,
a települések fejlesztésével,
a munkalehetőségek növelésével jobb életkörülményeket teremtünk.
2. Térségi gazdaságfejlesztő programokat indítunk a legelmaradottabb vidékeken.
Célzott és kiemelt támogatássokkal, összehangolt fejlesztési és beruházási programokkal több vidéki, falusi munkahelyet létesítünk.
3. Az önkormányzatoknak visszaadjuk a szuverenitásukat és a szabadságukat.
Az igazgatás, az oktatás, az egészségügy és a közösségi közlekedés helyi megszervezésének joga az önkormányzatoké lesz.
A helyi közösségeknek tehát újra valódi beleszólásuk lesz saját közügyeikbe.
4. Növeljük az egészségügyi alapellátás biztonságát és színvonalát vidéken és falun.
Ösztönözzük a háziorvosok letelepedését a betöltetlen körzetekben,
és javítjuk a háziorvosi praxisok javadalmazását.
5. Újraszervezzük a falugondnoki hálózatot.
6. A családi gazdaságoktól a nagyüzemekig egységes rendszerben gondolkodunk.
A magyar agráriumban a családi gazdálkodók
és a társas vállalkozásoknak egyformán megvan a saját helyük és fontos szerepük.
Olyan agrárpolitikára van szükség, amely nem egymás kárára érvényesíti az ágazati érdekeket,
hanem egyformán támogatja a kis- és nagyobb gazdaságok egymást kiegészítő, hatékony működését,
egyöntetűen szolgálja a földből élők gyarapodását,
egységesen segíti a mezőgazdaság fejlődését.
7. A gazdasági környezet javításával érdemben növeljük az agrár-és élelmiszertermelés,
valamint az elmaradott vidéki területek tőkevonzó képességét.
Ösztönözzük a helyi gazdasági erőforrásokra alapuló befektetéseket,
felkaroljuk a helyi iparosokat és szolgáltatókat, a falusi turizmussal foglalkozókat, hogy tevékenységükből biztos jövedelmet szerezhessenek lakóhelyükön.
8. Az alapvető élelmiszerek ÁFÁ-jának jelentős csökkentésével mérsékeljük a családok megélhetési költségeit.
Emellett ésszerűbb szabályozással és szigorúbb hatósági fellépéssel javítjuk az élelmiszer-feldolgozók versenyképességét,
kiszorítjuk a feketegazdaságot és kifehérítjük a termékpályákat.
Visszaszorítjuk a feketézést és az áfacsalásokat.
Ezzel védjük a tisztességes gazdák érdekeit és megélhetését.
9. Támogatjuk a közösségi gazdálkodási formákat.
Ösztönözzük a kis-és közepes vállalkozások, a szövetkezetek, szociális szövetkezetek és foglalkoztatási célú nonprofit szervezetek létrejöttét
és segítjük működésüket.
10. Mindent elkövetünk azért, hogy a magyar termelőket ne érhesse versenyhátrány.
A versenytörvényt úgy módosítjuk, hogy az figyelembe vegye az agrárgazdaság speciális termelési viszonyait.
Támogatjuk a hazai gazdálkodókat, vidéki termelőket abban, hogy minél egyszerűbb feltételek és minél kevesebb plusz teher mellett, egyre több termékük jelenjen meg a nagy hazai és nemzetközi kereskedelmi láncok üzleteiben.
11. Egyszerűsített,
igazságosabb közteherviselési, adózási szabályokat alkotunk.
Így ösztönözzük a legális foglalkoztatást.
Támogatjuk az önfoglalkoztatást,
a szívességi és kölcsönös munkavégzést.
12. Eltöröljük a kötelező agrárkamarai tagságot.
A felülről, politikai érdekek mentén szervezett kamara helyett visszaállítjuk a kötelező regisztráción, de önkéntes tagságon alapuló, alulról szervezett gazdasági-önkormányzati rendszert.
13. Megakadályozzuk az őstermelői státusz adózást elkerülő alkalmazását,
a termelési és adózási formák egy vállalkozáson belüli zavaros keveredését.
Határozottan fellépünk a kedvezményeket jogtalanul kihasználó spekulánsokkal szemben,
a legálisan működő kistermelők védelmében pedig újra bevezetjük a megszüntetett kedvezményeket.
14. Megvédjük a munkavállalóikat legálisan foglalkoztató vidéki kis-és közepes vállalkozásokat.
Védjük a munkavállalók érdekeit
és nem tűrjük el a feketefoglalkoztatást, az emberhez méltatlan munka-és életkörülményeket,
megakadályozzuk, hogy XXI. századi cselédként tartsanak elnyomásban és függésben embereket.
15. Megakadályozzuk, hogy a helyben lakó és gazdálkodó családi, kis-és közepes vállalkozások elveszítsék a megélhetésüket.
Igazságos, az ő érdeküket szolgáló földbérleti rendszert alakítunk ki.
16. Fellépünk a kormány minden erkölcsi normát nélkülöző földbérbeadási gyakorlatával szemben.
A kormány leváltásáig folyamatosan nyomon követjük a megkötött bérleti szerződésekben foglalt üzleti tervek teljesülését,
és kérlelhetetlenül felbontunk minden szakmaiatlan, a vállalásokat be nem tartó bérleti szerződést.
A jelenlegi földbérleti viszonyokat úgy módosítjuk, hogy a tulajdonosok, a bérlők és a termelés érdekeit egyaránt szolgálják.
Olyan földszabályozást valósítunk meg, hogy a termőföld döntő mértékben magyar termelők tulajdonában és használatában maradjon.
Meggyőződésünk, hogy az uniós szabályozás keretein belül is lehetséges
a kétmillió magyar tulajdonos, több százezer munkavállaló és a magyar földvagyon érdekeinek a védelme,
valamint a hazai termelők jogos igényeinek kielégítése.
18. Meggátoljuk a spekulációs célú földvásárlást
és ezzel a további tőkekivonást a mezőgazdaságból.
Az állami földbérletek esetében minden mezőgazdasággal foglalkozónak területalapú foglalkoztatási kötelezettséget írunk elő.
Ösztönözzük a melléküzemági rendszer felépítését,
és az uniós források jelentős részét a vidéki, falusi foglalkoztatottság növelésére használjuk fel.
19. Támogatjuk a fiatal gazdákat.
Ösztönözzük a generációváltást a mezőgazdaságban.
20.  Az állattenyésztés és a kertészet fejlesztésében rejlő lehetőségek kihasználására, a termelés dinamikus növelésére külön programot dolgozunk ki.
Kedvező feltételekkel segítjük a hazai élelmiszeripar jelentős megújítását,
versenyképes kapacitásának indokolt bővítését.
Támogatjuk a kisebb volumenű, de összességében jelentős foglalkoztatást biztosító termékek előállításának terjesztését, bővítését.
Segítjük a biotermékek, gyógynövények, méz és egyéb kézműves eljárással készített élelmiszerek előállítóinak piacra jutását.
21. Fejlesztjük az élelmiszergazdaságot,
kiemelten támogatjuk a nagy munkaerő igényű kertészeti gazdálkodást,
az állattartást,
valamint az élelmiszer-feldolgozást
és a megújuló energiákra épülő fejlesztéseket.
E célra tudatosabban használjuk fel a 2014-2020 között rendelkezésre álló mezőgazdasági és egyéb európai forrásokat.
Jobban,
de az európai előírásoknak megfelelően használjuk fel a hazai termálvízkincsben rejlő lehetőségeket,
támogatjuk és ösztönözzük az erre irányuló beruházásokat és együttműködéseket,
így több ezer új munkahelyet teremtünk a kertészeti ágazatban.
22. Környezettudatos gazdálkodást,
biológiai sokféleségen alapuló mezőgazdaságot akarunk.
Uniós környezetvédelmi beruházásokkal, egyéb programokkal és pénzügyi forrásokkal is erősítjük az ökológiai termesztést,
a hagyományos tájfajták
és a biológiai sokféleség megőrzését.
Segítjük a zöldgazdaság kiépülését,
a megújuló energiák hasznosítását a mezőgazdaságban, a vidéki településeken,
kiemelten dotáljuk az ágazatban működő cégek beruházásait.
Támogatjuk a megújuló erőforrásokra épülő helyi, térségi energiaközpontok létrehozását.
23. Továbbra is tiltjuk a génmódosított növények termesztését.
Speciális jelölési rendszert vezetünk be a nemzetközi piacon megjelenő, GMO alapanyagokat tartalmazó élelmiszerek esetében.
Így védjük a hazai, jó minőségű és egészséges élelmiszerek piacát.
24. Hatékony élelmiszer-ellenőrzési rendszert alakítunk ki, amely eredményesen szűri ki a silány minőségű, esetenként az egészségre is ártalmas élelmiszereket.
A fogyasztók védelme érdekében ezzel párhuzamosan képviseljük, hogy az EU az import élelmiszerek esetében is érvényesítse az EU-n belüli szigorú élelmiszer-ellenőrzési szabályokat.
25. A fenntartható vízgazdálkodás érdekében komplex programot dolgozunk ki a Magyarországra érkező vízmennyiség megtartására.
A víztározók, csatornarendszerek megépítéséhez bevonunk strukturális és kohéziós forrásokat is.
26. Átfogó, nagyarányú öntözésfejlesztési programot valósítunk meg.
Ezzel enyhítjük az egyre többször jelentkező aszály okozta problémákat.
27. Belvízrendezési és árvízvédelmi programot dolgozunk ki az évről-évre visszatérő bel-és árvízkárok csökkentése érdekében.
Mindezek segítségével több tízezer új munkahelyet teremtünk a mezőgazdaságban.
VI. HATÉKONY ÉS SZÍNVONALAS EGÉSZSÉGÜGY
Olyan Magyarországot akarunk, amelyben mindenkit az állapotának megfelelően gyorsan és hatékonyan gyógyítanak,
függetlenül attól, mennyi pénze van és az ország melyik részén lakik.
Olyan országot, ahol még a gazdagok is az állami rendszert választják a magánellátás helyett.
Ahol senki nem lesz beteg azért, mert szegény,
és senki nem lesz szegény azért, mert beteg.
Ehhez természetesen több pénz kell.
De tudni kell, hogy az egészségügy egyre többe kerül,
és ez a pénz soha nem lesz kevesebb.
Ennek egyik oka, hogy folyamatosan nő az átlagéletkor: vagyis egyre több ember egyre hosszabb ideig veszi igénybe az egészségügyi szolgáltatásokat.
A másik ok az, hogy gyorsul a technológiai haladás: az új eszközök, gyógyszerek és ellátási módok alkalmazása pedig egyre többe kerül.
Ezért az egészségügyre nem lehet
és nem is szabad a mostaninál kevesebbet költeni.
A már meglévő forrásokat okosabban, felelősebben
és igazságosabban kell elosztani.
A gazdasági növekedés beindulásával pedig, azt meghaladó mértékben kell növelni az egészségügyi közkiadásokat.
AZ ORBÁN-KORMÁNY ROSSZUL TELJESÍT
A Fidesz egészségpolitikája ésszerűtlen
és igazságtalan.
A Fidesz választási ígérete ellenére csökkentette az egészségügy költségvetését,
a korábbinál kevesebb pénz jut a betegek kórházi ellátására
és gyógyszertámogatásra.
Minden szervezeti és irányítási változtatással csak rontottak az ellátás színvonalán és
a betegek helyzetén.
Az egészségügyi intézetekben ma nem garantáltak a betegek gyors és biztonságos gyógyításához a személyi feltételek és orvosi eszközök.
A gyógyítás költségeit az intézmények nem kapják meg.
A betegjogi intézményeket megszüntették.
Az orvosi és szakdolgozói hivatáshoz méltó erkölcsi elismerést és anyagi megbecsülés nem javult.
Tömegesen vándorolnak külföldre az orvosok és ápolók.
Az, amit a kormány tesz, már a rendszer működését
és a betegek életét veszélyezteti.
Az ágazatban óriási a káosz,
mérhetetlen a bizonytalanság
és egyre nagyobb a dolgozók kiszolgáltatottsága.
Vannak vidékek, ahol a háziorvosi-és gyermekorvosi ellátás is akadozik vagy megszűnt,
és ez a jelenség országosan terjed.
Romlott a betegszállítás és a mentés helyzete,
a járóbeteg-ellátás, a sürgősségi ellátás színvonala,
egyre hosszabbak a várólisták.
Drámaian visszaesett a gyógyszerellátás biztonsága.
Az Orbán-kormány rosszul teljesít: szétzilálta az egészségügyet,
elbizonytalanította a gyógyítókat.
Mindennek a következményeit pedig a magyar emberek szenvedik el.
Ma minden korábbinál rosszabb körülmények között, rosszabb esélyekkel gyógyulnak az emberek.
AZ MSZP AJÁNLATA MAGYARORSZÁGNAK
Magyarországnak és a magyar embereknek olyan egészségügyre van szüksége, amely mindenkinek biztosítja az egészségének megőrzéséhez vagy a gyógyulásához szükséges színvonalas ellátást
– függetlenül attól, hogy hol lakik,
vagy mennyi pénze van.
Az egészségügyben olyan mély a válság, annyira nagy a baj, hogy a konszolidációt késedelem nélkül meg kell kezdeni:
azonnal több pénzt kell a rendszerre fordítani.
Rendbe tesszük az egészségügyet.
Elérjük, hogy mindenki megkapja az állapotának megfelelő, gyors és szakszerű egészségügyi ellátást.
Minden változtatás a betegek javát fogja szolgálni.
A változtatásokat az egészségügyben dolgozókkal közösen, velük együttműködve fogjuk megvalósítani.
Így lesz gyorsabb és színvonalasabb az ellátás,
így lesznek rövidebbek a várólisták,
korszerűbbek a kórházak,
egészségesebbek a magyar emberek.
Mi ezt ajánljuk Magyarországnak.
1. Nem szűkíteni, hanem a gazdasági növekedést meghaladó mértékben bővíteni fogjuk az egészségügyre jutó forrásokat.
2. Az egészségügyön belül három területet kiemelten kezelünk: a gyermekegészségügyet,
a szív-és érrendszeri megbetegedéseket,
valamint a rákos megbetegedések megelőzését és kezelését.
Ezek érintik a legtöbb embert, ezért itt van szükség a leggyorsabb segítségre
és a pénzügyi források azonnali bővítésére.
3. A nemzeti kockázatközösséget megerősítve újjászervezzük
és alkotmányos védelem alá helyezzük a társadalmi egészségbiztosítást.
4. Újra lesz Egészségügyi Minisztérium.
A kormányban képviselni indokolt az egészség és az egészségügyi ágazat sajátos szempontjait.
Csak így érhető el, hogy az egészség védelme és megőrzése az egész kormány felelősségévé váljon.
5. Megerősítjük az alapellátást.
Érzékelhetően növeljük a háziorvosok praxispénzét,
ösztönözzük a csoportpraxisokat,
az orvosi együttműködést
és a háziorvosi munkát segítő ápolók, asszisztensek foglalkoztatását.
Könnyítjük a praxisvásárlást,
támogatjuk korszerű eszközök beszerzését.
Megerősítjük az otthoni szakápolás rendszerét.
6. Kiemelten támogatjuk és hatékonyabbá tesszük a járóbeteg-ellátás
és a mentőszolgálat munkáját.
Felszámoljuk az ellátásban a területi különbségeket, hogy Magyarországon mindenki lakóhelyéhez közel elérhesse az állapotának megfelelő, a gyors és hatékony gyógyításhoz szükséges ellátást.
7. Rendezzük a kórházak adósságát
és biztosítjuk a tisztességes működés feltételeit.
8. Uniós forrásokból korszerűsítjük és fejlesztjük a kórházakat és rendelőket.
9. Fejlesztjük az ágazat informatikai háttérét.
Így kevesebb adminisztrációs teher mellett,
az orvosokat, a szakdolgozókat és a betegeket egyaránt kevésbé terhelve,
gyorsabban és hatékonyabban történhet a gyógyítás.
10. Radikálisan lerövidítjük az előjegyzési-és várólistákat.
Elérjük, hogy senkinek ne kelljen fél-egy évet várnia diagnosztikus vizsgálatra vagy műtéti beavatkozásra.
11. Javítjuk az egészségügyi dolgozók bérezését.
Átfogóan, igazságosan és hosszú távon biztosítjuk a megbecsülésüket és megélhetésüket,
életpályamodell bevezetésével is hozzájárulunk az elvándorlás megállításához.
Eltöröljük az orvosokat megalázó kényszernyugdíjazást.
12. Növeljük az orvostanhallgatók létszámát
és helyreállítjuk a középfokú szakdolgozók képzését.
Az elhivatott gyógyítók képzése Magyarország kiemelt értéke és minden magyar elemi érdeke.
13. Vonzóvá és versenyképessé tesszük a fiatal orvosok számára a hazai munkavégzést.
A pályakezdő orvosok számára versenyképes jövedelmet és tervezhető, színvonalas szakmai fejlődést biztosítunk,
így ösztönözve őket a hazai munkavállalásra.
14. Javítjuk a megelőzés
és az egészségfejlesztés feltételeit.
Gyakoribbá tesszük a szűréseket,
növeljük a megelőző szolgáltatások arányát,
erősítjük és elterjesztjük az egészséges életmódra ösztönző programokat.
Elősegítjük az egészség megtartását támogató környezet megteremtését,
adókedvezményekkel is könnyebbé tesszük a mindennapokban az egészségre előnyös választásokat, többek között a táplálkozás, a szabadidőtöltés és a sportolás terén.
15. Helyreállítjuk a minőségi terhesgondozást,
megerősítjük a védőnői hálózatot.
Minden leendő kismama számára elérhetővé tesszük a méhen belüli szűréseket
és biztosítjuk a magas szakmai színvonalú gyermekgondozást a születés után,
ezzel védve a gyermekek egészségét.
16. Megerősítjük a gyógyszerellátás biztonságát,
továbbá ésszerűbbé tesszük a gyógyszertámogatásokat.
Az a cél, hogy mindenki hozzájusson a gyógyulásához szükséges készítményekhez.
Megfizethető mértékű lesz a nyugdíjasok, a krónikus betegségben szenvedők,
ezen belül a cukorbetegek és az asztmások,
továbbá a gyermeket nevelő családok rendszeres gyógyszerkiadása.
Gátat szabunk a patikusokat elbizonytalanító és a patikák működését ellehetetlenítő államosítási törekvéseknek.
17. Általánossá tesszük a minőségbiztosítást.
Elérjük, hogy az ország egész területén mindenki megfelelő minőségű egészségügyi ellátáshoz jusson.
A minőségi ellátás biztosítékaként a gyógyítás, a beavatkozások minőségi jellemzőit kórházanként közzétesszük az interneten.
18. Újra létrehozzuk és megerősítjük a betegek jogait védő szervezeteket.
A betegjogok egyéni és közösségi védelméhez megteremtjük a jogi és intézményi feltételeket, hogy minden beteg nagyobb biztonságban érezhesse magát.
VII. IGAZSÁGOS TÁRSADALOMPOLITIKA
A baloldal társadalomképe az összetartozás erősítésén alapul.
Az MSZP a közösség erejében, az emberek összefogásában hisz.
Olyan országot szeretnénk, amely nem legyőzőkre és legyőzöttekre, nyertesekre és vesztesekre oszlik,
hanem együttműködő,
egyenlő jogokkal, egyforma esélyekkel rendelkező
és ezekkel egyformán élni képes polgárokból áll.
Egy ország polgárai akkor lehetnek boldogok, ha egészségben,
anyagi biztonságban élhetnek,
egyenlően férhetnek hozzá a lehetőségekhez,
és korlátok nélkül kiteljesíthetik a bennük rejlő képességeket.
Azaz ha a felemelkedés lehetősége mindenki előtt nyitva áll.
A szolidaritás számunkra nem pusztán az elesettek iránt érzett felelősséget jelenti,
hanem az egész társadalmat átfogó összetartozást.
Hisszük, hogy ennek a meggyőződésnek az állam, a civil világ, az egyházak és minden közösség működését át kell hatnia.
Azért küzdünk, hogy az igazságosság és a szolidaritás elve egyre jobban érvényesüljön mindenütt, minél szélesebb körben,
a biztonság pedig mindenki számára megélhető legyen.
AZ ORBÁN-KORMÁNY ROSSZUL TELJESÍT
Az Orbán-kormány nem a szegénység, hanem a szegények ellen harcol.
A szociális problémák közül nem oldott meg semmit,
viszont elmélyítette az eddigieket és újabbakat hozott létre.
A Fidesz igazságtalan és embertelen társadalompolitikája mentén az elmúlt három évben a társadalom felső tíz százalékának adta azt, amit az alsó 30 százaléktól elvett.
A családi támogatásokat egyetlen fillérrel sem emelték, így ezek folyamatosan elértéktelenednek,
ezzel több tízezer forintot vettek el a leginkább rászoruló családok tömegeitől.
Olyan családi adóalap-kedvezményt vezettek be, amely azoknak ad többet, akiknek amúgy is több jut.
Korlátozták a GYES-en lévő szülők munkavállalását.
Bevezették a bölcsődei gondozási díjat,
nem egy helyen több tízezer forintba kerül a kisgyerekek elhelyezése.
Ezzel nemcsak újabb terheket raktak a családok vállára,
de sokak számára lehetetlenné tették, hogy a gyermekvállalás után a szülők a munkájukból megéljenek.
A kormány számos beteg gyerektől, köztük asztmás gyerekektől vette el az emelt összegű családi pótlékot és az ehhez kapcsolódó juttatásokat.
A gazdagok még gazdagabbak, a szegények még szegényebbek lettek.
Egyszerre mélyült
és kiterjedt a szegénység.
A létminimum alatt élők száma ma már meghaladja a négymilliót,
másfél millió ember él mélyszegénységben
és ötszázezer gyermek éhezik.
Ráadásul az elszegényedés elérte a középosztályt:
a magyar családok közül a legtöbb hónapról-hónapra él,
és egyre halmozódnak a kifizetetlen sárga csekkjeik,
egyre többeket a lecsúszás fenyeget.
Azaz megjelent a dolgozói szegénység.
Szűkítették a munkanélküliek,
a megváltozott munkaképességűek ellátásait.
Csökkentették a segélyek összegét,
és megnehezítették a segélyekhez való hozzáférést.
Valódi munkát nem,
csak a megélhetéshez nem elég közmunkát adnak a legelesettebbeknek,
de egyre többen vannak azok, akik mindenféle ellátás nélkül tengődnek.
A kormány vállaltan hagyott magára tömegeket végérvényesen.
A legfenyegetőbb, hogy minden korábbinál több feszültség halmozódott fel az emberek között.
A kormány pedig ahelyett, hogy csillapítaná, még szítja is ezeket.
A szegénységet bűnnek, a szegényeket bűnösnek bélyegzik.
Szerintük mindenki csak annyit ér, amennyije van.
A legnehezebb sorban élő 3 millió embert végképp magára hagynák az út mellett.
Az otthonukat elvesztő embereknek nem fedelet adnak, hanem börtönnel fenyegetik őket.
Végletesen kettészakították az országot,
szembeállították a különböző társadalmi csoportokat,
és a problémák megoldása helyett csak az indulatok gerjesztésére képesek a többség és a kisebbség együttélésében is.
Az Orbán-kormány eredménytelen gazdaságpolitikája
és embertelen társadalompolitikája hihetetlen károkat okoz az embereknek és az egész nemzetnek.
Ennek tünete az is, hogy Magyarország polgárai közül félmillió külföldre kényszerült, hogy jobb megélhetést keressen magának,
és nem tudjuk, hányan mennek még utánuk ezután,
de az bizonyos, hogy a Fidesz nem lesz képes hazahívni őket.
AZ MSZP AJÁNLATA MAGYARORSZÁGNAK
Változásra van szükség a társadalompolitikában.
A gazdaság helyreállításának együtt kell járnia a szociális védelem újbóli kiépítésével a foglalkoztatáspolitikától kezdve a segélyezés rendszerén át a lakhatási gondok enyhítésén át a családtámogatásokig.
A szabadsággal csak az tud élni, aki meg is tud élni.
Ezért az emberi, kisebbségi és politikai szabadságjogok mellett
szükség van a létbiztonság megteremtésére is.
Az állam felelőssége, hogy megadja a mélyszegénységben élők számára a létfenntartás biztonságát,
hogy mindenki számára egyformán megadja a tudáshoz, a munkához, az egészségügyi és a közszolgáltatásokhoz való egyenlő hozzáférést,
hogy segítse a hátrányt szenvedők felzárkóztatását.
Az állam nem hagyhatja magára a polgárait,
de elvárhatja mindenkitől, hogy a közösség támogatásáért cserébe elfogadja annak szabályait,
és minden tőle telhetőt megtegyen saját boldogulásáért.
Az egyre súlyosbodó nyomor elleni küzdelem csak akkor lehet hatékony, ha a szegregálódó térségek belső helyzeti adottságait – a munkalehetőségeket, az infrastruktúrát, a kulturális és közösségi szolgáltatásokat – javítjuk és fejlesztjük.
Tehát ha a nyomor kialakulásának és újratermelődésének okait szüntetjük meg.
Ez különösen igaz a cigányság helyzetének javítására.
Ebben támaszkodunk a civil szervezetekre,
ezek legjobb gyakorlatait felhasználjuk és általánosan alkalmazzuk a problémák megoldásában.
Az MSZP olyan új jólléti államot kíván teremteni,
amelynek polgárai alkotmányban rögzített szociális jogokkal rendelkeznek.
A szociális védelem új erős rendszerét fogjuk felépíteni, amely a társadalmi problémák széles körére kiterjed,
komplexen és hatásosan kezeli az elesettek gondjait.
Ez a védelem a gazdaság forrásaira támaszkodik, egyben növeli is a versenyképességet,
mert fejleszti az emberi erőforrásokat
és csökkenti a szociális hátrányokat és terheket.
Ennek érdekében vállaljuk, hogy nem hozunk olyan intézkedéseket, amelyek a társadalmi egyenlőtlenséget növelik.
Ha egy-egy kérdés megoldásában több alternatíva közül lehet választani, amellett fogunk dönteni, amelyik nagyobb mértékben csökkenti az egyenlőtlenséget.
Mi ezt ajánljuk Magyarországnak.
1. Felszámoljuk a gyermekéhezést.
A civil szervezettekkel és az önkormányzatokkal együttműködve már a kormányzás első évének végére elérjük, hogy minden gyermek minden nap jóllakhasson.
2. Újraszőjük és megerősítjük a szociális védőhálót.
Senkit sem hagyunk az út szélén,
de mindenkitől erőfeszítéseket várunk el azért, hogy saját sorsán javítani tudjon.
Mindenkinek, aki saját hátrányainak leküzdése és boldogulása érdekében együttműködik az ellátórendszerrel, biztosítjuk az elemi létfenntartáshoz szükséges anyagi és természetbeni feltételeket.
3. Az igazán rászorulóknak emeljük a segélyek összegét.
Hosszabb távon az élethelyzetekhez jobban alkalmazkodó, a szegénységi kockázatokra fókuszáló támogatási rendszert alakítunk ki.
Az kap többet a közösből, akinek arra nagyobb szüksége van.
Ezért személyre szabott segítséggel, de a feltételek megszabásával együttesen nyújtunk támogatást.
4. A közfoglalkoztatás mellett
képzéseket nyújtunk és speciális felkészítést adunk.
Ezzel segítjük a legkevésbé képzett emberek elhelyezkedését a munkaerőpiacon.
5. Bővítjük és kiszélesítjük a társadalmi mobilitás csatornáit.
Az oktatás, a szakképzés és a munkahelyteremtés eszközeivel összehangoltan segítjük a szociális hátrányok leküzdését és a nehéz helyzetű emberek boldogulását.
6. Kompenzáljuk a családi pótlék értékvesztését.
7. Megszüntetjük a családpolitika kétarcúságát.
A családi adókedvezményt az alacsonyabb jövedelmű családok számára is biztosítjuk.
8. Emeljük a fiatalok szociális
és gyermekvédelmi támogatásait.
9. Rugalmasabbá tesszük a gyermekek napközbeni ellátását.
Többféle lehetőség a gyermek elhelyezésére több esélyt is jelent arra, hogy a nők munkát vállalhassanak.
10. Több esélyt és segítséget adunk a továbbtanulásra a hátrányos helyzetű diákoknak.
Tandíjmentességgel, speciális ösztöndíjrendszerrel és célzott képzési programokkal segítünk, hogy nagyobb eséllyel jussanak be a főiskolákra és egyetemekre.
11. Erősítjük az otthonhoz közeli ellátásokat a szociális szolgáltatásoknál.
Biztosítjuk, hogy a valóban rászorulók hozzáférjenek a gondozási és más ellátásokhoz.
Továbbá garantáljuk, hogy a fogyatékossággal élő hozzátartozójukat otthonápoló személyek áldozatvállalása 8 órás munkaviszonynak számítson.
12. Megerősítjük a fogyatékossággal élő személyek alapellátását.
Felülvizsgáljuk és megszüntetjük az őket hátrányosan érintő jogszabályokat.
13. Növelni fogjuk a szociális szférában dolgozók béreit.
14. Jobban ösztönözzük és támogatjuk a megváltozott munkaképességű emberek foglalkoztatását.
Újraindítjuk a megváltozott munkaképességűek rehabilitációs programját:
aki véglegesen munkaképtelenné válik, annak nyugdíjvédelmet biztosítunk.
15. Segítséget nyújtunk a lakhatási problémák megoldásához.
Ideértjük az eladósodás, a hitel-vagy közüzemi díjhátralék miatti kilakoltatás megelőzését.
Minden eszközzel igyekszünk megelőzni, hogy a családok elveszítsék otthonukat.
16. Támogatjuk a bérlakások építését és fejlesztését.
A szociális bérlakások hosszú távon szolgálhatják a lakhatás javítása mellett
a devizahitelesek gondjainak megoldását is.
Segítjük a szociális bérlakások kialakítását, akár a jelenleg üresen álló ingatlanok kihasználásával is.
A szabályozás átalakításával összhangban lakbértámogatási rendszert alakítunk ki.
17. Megvédjük a nehéz helyzetbe jutott forint-és devizahiteleseket.
Az állam határozott fellépéséhez felelősséget is társítunk.
A hitelesek jogainak erős védelmével,
az állami eszközkezelő kibővített lehetőségeivel,
az újraindított és kiterjesztett kedvezményes bérlakás-programmal,
célzottabb szociális támogatásokkal segítjük a nehéz anyagi helyzetbe jutott adósokat.
18. A hajléktalanságot szociális problémaként kezeljük,
annak megelőzésére,
differenciált ellátórendszerre,
valamint a hajléktalanságból való kivezetésre összpontosítunk.
VIII. MEGBECSÜLT NŐK
Meggyőződésünk, hogy minél jobban érvényesülnek a nők jogai,
annál teljesebb a szabadság
és a demokrácia
és annál jobban teljesít a gazdaság.
A nőknek azonban Magyarországon ma rengeteg igazságtalanságot kell elszenvedniük,
miközben rengeteg terhet kell viselniük.
Magyarországon több mint 60 nappal dolgoznak többet évente a nők ugyanazért a bérért, mint a férfiak.
Az anyák foglalkoztatási aránya tartósan alacsony,
és a nők továbbra is több fizetetlen munkaórát teljesítenek odahaza, mint a férfiak.
Minden ötödik nőt rendszeresen bántalmaz a partnere.
Magyarországon a nő másodrangú ember:
jogai nap mint nap sérülnek,
a helye pedig a Fidesz szerint a fakanál mellett van kijelölve.
Mi ezzel szemben olyan Magyarországot akarunk, ahol valamennyi nő szabadon dönthet arról, hogyan akarja kiteljesíteni az életét.
AZ ORBÁN-KORMÁNY ROSSZUL TELJESÍT
A Fidesz politikája csak nevében családbarát.
Egy múltba néző, régen meghaladott családmodellben gondolkodik,
amelyben a nők jogai sérülnek, lehetőségei korlátozódnak.
Az Orbán-kormányt nem érdekli, hogy ma már az emberek túlnyomó többsége nem úgy gondolkodik és nem úgy él, mint ötven vagy száz évvel ezelőtt.
A nők ma már a legtöbbször család mellett tanulnak,
felelősségteljes munkát végeznek
és maguk akarnak dönteni saját sorsukról.
A Fidesz számos olyan intézkedést hozott, amelyek súlyosan nehezítik a gyermeket vállaló családok helyzetét,
fokozzák a nők kiszolgáltatottságát
és elmélyítik a nemek közötti különbségeket.
Ez paradox módon a gyermekszám további csökkenéséhez is vezethet.
A nők és férfiak egyenlő értékű munkájáért járó egyenlő díjazás elvét az Európai Unió alapokmányai és más egyezmények is rögzítik.
Az egypárti alaptörvényből mégis kihagyták ezt az elvet,
és nem tesznek semmit a gyakorlati érvényre juttatásáért.
A Fidesz csak a házasságon alapuló családot részesíti valódi védelemben,
így indokolatlanul hátrányosan megkülönbözteti az élettársi kapcsolatban élőket
és az egyszülős családokat,
miközben ez utóbbiak száma egyre nő: a magyar gyermekek fele egyszülős családban él.
Ma Magyarországon a családoknak komoly áldozatot kell hozniuk, ha gyermeket akarnak vállalni,
hiszen a nők nehezen tudnak visszatérni munkahelyükre és összeegyezetni karrierjüket a gyermekneveléssel.
Korlátoznák a nők önrendelkezési jogát, hogy saját sorsukról döntsenek.
Szűkítették a GYES melletti munkavégzés lehetőségét.
Bevezették a bölcsődei gondozási díjat,
az adójóváírás eltörlése miatt hátrányt szenvedtek a GYED-en lévő kismamák.
A családi adókedvezményt az alacsony keresetűek nem tudják igénybe venni,
ezzel veszélyeztetik a nők gazdasági függetlenségét.
A Fidesz politikusai a családon belüli erőszakot bocsánatos bűnnek tekintik,
és nem hajlandóak érdemben fellépni ellene.
Jelentősen csökkentették a GYES-ről visszatérő anyák munkahelyi védelmét,
tovább növelve kiszolgáltatottságukat,
megnehezítve visszatérésüket a munkaerőpiacra.
Mindennél tisztábban mutatja a Fidesz gondolkodását a nőkről az, ahogyan róluk és velük beszél.
A párt számos tagja sértő és megalázó módon bánik a nőkkel a parlamentben, a közéletben
és több botrányos eset tanúsága szerint a magánéletben is.
Az ő szájukból hangoztak el olyan mondatok, hogy ha egy nő szép, még nem jelenti azt, hogy okos is.
Tehát a Fidesz másodrendűnek tekinti a nőt.
És szerintük a nők tömegeit érintő családon belüli erőszak problémája nem olyan ügy, amit kiemelten kell kezelni, mert az könnyen megoldható azzal, ha minél több nő minél több gyereket szül.
AZ MSZP AJÁNLATA MAGYARORSZÁGNAK
Változásra van szükség a nők megbecsülésében.
Az MSZP családban gondolkodik,
de nem a korlátos, ultrakonzervatív értékrend szerint.
Valljuk, hogy a család nemzedékek olyan közössége, amelynek egyforma súlyú tagja a gyerek, a szülő és a nagyszülő – tekintet nélkül a nemükre.
Kormányon ezért mindent megteszünk azért, hogy a nők szabadon dönthessenek saját sorsukról,
és jobban összeegyeztethessék a gyermekvállalást és a karriert.
Olyan országot akarunk, ahol a nők közéleti és gazdasági aktivitásuk ösztönzésével méltó helyet kapnak a közéletben.
Olyat, ahol a nők minden tekintetben a férfiakkal egyenlő szabadságot és biztonságot élveznek az élet minden területén.
Szerintünk a szülők dolga eldönteni, akarnak-e gyereket,
és ha igen, akkor megteremtjük a feltételeit annak, hogy biztonságban nevelhessék föl őket.
Ehhez mindenekelőtt kíméletlenül megküzdünk a nők erkölcsi és anyagi esélyegyenlőségéért,
lehetővé tesszük és ösztönözzük a családon belüli tehermegosztást,
bővítjük és támogatjuk az anyák újbóli munkába állását,
segítjük, hogy jobban összeegyeztethessék a gyermekvállalást és a karriert
és minden erővel föllépünk a munkahelyi diszkriminációval szemben.
Minden nőnek valódi megbecsülést, több szabadságot és nagyobb biztonságot – mi ezt ajánljuk Magyarországnak.
1. Alkotmányos védelmet biztosítunk a nőknek és a gyermekeknek.
A legerősebb jogi garanciákkal segítjük elő a nemek közötti egyenlőség tényleges megvalósulását,
megvédjük a nők önrendelkezési jogát.
2. Növeljük a bölcsődei, óvodai férőhelyek számát,
csökkentjük a terheket a korai gondozásban.
Eltöröljük a bölcsődei gondozási díjat,
javítjuk a bölcsődei és óvodai ellátást,
növeljük a férőhelyeket,
rendezzük a bölcsődei dolgozók béreit.
3. Fellépünk a munkahelyi diszkrimináció minden formája ellen.
Helyreállítjuk a nők munkahelyi védelmét.
Kikényszerítjük, hogy a nők egyenlő munkáért a férfiakéval egyenlő bért kapjanak.
4. Rugalmassá tesszük a fizetett szülői szabadság igénybevételét.
Olyan ösztönzőket vezetünk be, amellyel elősegítjük a szülői szabadság megosztását, a férfiak aktív bekapcsolódását a gyermeknevelésbe.
5. Jobban ösztönözzük és támogatjuk a családbarát munkahelyek létrehozását.
Támogatjuk a gyereknevelés mellett is végezhető rugalmas foglalkoztatási formákat mindkét nem számára.
6. Lehetővé tesszük a kisgyermekes anyák számára, hogy szükség szerint újabb szakmát szerezzenek,
nyelvet tanulhassanak.
7. Külön, kiemelten segítjük a gyermeküket egyedül nevelő anyákat.
8. Zéró toleranciát hirdetünk a családon belüli erőszakkal,
a munkahelyi zaklatással
és a nők emberei méltóságát sértő közbeszéddel szemben.
9. Felülvizsgáljuk és aktualizáljuk a Nők és Férfiak Társadalmi Egyenlőségét Elősegítő Nemzeti Stratégiát.
A nőket és a férfiakat egyaránt megszólító, átfogó programokat valósítunk meg.
10. Céljaink megvalósításában számítunk a nemi esélyegyenlőség területén működő civilszervezetekre,
újraélesztjük ennek intézményrendszerét.
IX. BIZTONSÁGBAN ÉS MÉLTÓSÁGBAN ÉLŐ NYUGDÍJASOK
Mi olyan Magyarországot akarunk, amelyben egy átdolgozott élet után az összes idős embernek valóban biztonságban és méltóságban telnek a napjai.
Ennek biztosítása politikai kötelesség és emberi tisztesség dolga.
Ezért az MSZP egyik legelső és legfontosabb célja, hogy minden idős ember számára garantálja a boldog, nyugodt és méltóságteljes időskort.
AZ ORBÁN-KORMÁNY ROSSZUL TELJESÍT
Az Orbán-kormány elvette az emberektől a biztonságos öregkor lehetőségét.
Megszüntették a magánnyugdíj-rendszert,
felszámolták nyugdíjrendszer biztonságát.
Ellopták és elköltötték több millió ember sokévi megtakarításait,
ezzel egész generációk időskori nyugalmát veszélyeztetik.
Felülírták az előző kormány idején bevezetett nyugdíjindexálási módszert.
Így a jövőben már csak az inflációval kell emelni a nyugdíjakat, akármekkora lesz is a gazdasági növekedés.
Egy tollvonással megszüntették a korhatár előtti nyugdíjakat,
a meglévő ellátásokat átnevezték,
így több százezer embert fosztottak meg jogosan szerzett juttatásuktól.
Meglévő ellátásokat, jogosultságokat vettek el,
a megmaradókat pedig csökkentették.
Radikálisan visszavágták a rokkantak pénzbeli ellátását
és fenekestül felforgatták a megváltozott munkaképességűek ellátórendszerét.
Bűnbaknak kiáltották ki beteg és munkaképtelen emberek százezreit.
Elvették a szolgálati nyugdíjakat.
Bevezették a kényszernyugdíjazást fontos és komoly tapasztalatot igénylő területeken, a bírói karban, az oktatásban és az egészségügyben.
Ezzel nemcsak a közvetlenül érintettekkel bántak súlyosan méltatlanul és igazságtalanul,
hanem rontották a közszolgáltatások színvonalát,
az igazságszolgáltatás ügyfeleinek,
az iskolák tanulóinak,
a rendelőintézetekben és kórházakban kezelt betegeknek a helyzetét is.
A költségvetési megszorítások miatt a szociális szolgáltatások állami támogatása nem növekszik,
így nem emelkedett az idősek, fogyatékossággal élők, hajléktalanok intézményeinek állami támogatása sem.
Sőt az emelt színvonalú bentlakásos intézményben élők támogatása több mint felére csökkent.
A vonatokon és buszokon bevezetett pótjeggyel lényegében megszüntették a 65 év felettiek ingyenes utazási lehetőségét.
Felmondták a nyugdíjasok szervezeteivel való párbeszédet.
Az Orbán-kormány igazságtalan és tisztességtelen politikája, az időseket megalázó és megszorító intézkedései miatt Magyarország mára a nyomorgó nyugdíjasok országa lett.
Ma már idősek százezreinek hónapról hónapra arról kell dönteniük, hogy esznek, rezsit fizetnek, vagy a gyógyszereiket váltják ki.
Akiknek pedig maradt még valami pénzük, sok esetben az egyre nehezebben élő gyermekeiket kénytelenek támogatni utolsó forintjaikkal, ahelyett, hogy ők élveznék gyermekeik gondoskodását.
AZ MSZP AJÁNLATA MAGYARORSZÁGNAK
Változtatunk a nyugdíjasok nehéz helyzetén.
Az idősek, nyugdíjasok az MSZP politikájának egészen biztosan nyertesei lesznek.
Számukra az egyik legfontosabb érték a biztonság.
Mi megadjuk ezt nekik: gondoskodunk a szüleinkről, nagyszüleinkről.
Tudjuk, mit tettek értünk
– tudjuk, mi a kötelességünk velük szemben.
Biztosítjuk számukra a méltó, nyugodt, kiegyensúlyozott öregkort.
Mi ezt ajánljuk Magyarországnak.
1. Újra megadjuk az öregségi nyugdíjjogosultságot
és a rokkantnyugdíjat mindazoknak, akiktől azt jogtalanul és indokolatlanul elvették.
2. Felszámoljuk a fontos szakmákban dolgozók megalázó kényszernyugdíjazását.
3. Újjáépítjük a fenntartható, több pilléren álló nyugdíjrendszert,
ösztönözzük az öngondoskodást.
Kiszámítható, fenntartható és tervezhető nyugdíjrendszert alkotunk.
4. Garantáljuk a nyugdíjak értékállóságát.
5. Megnöveljük a méltányossági nyugdíjra jutó forrásokat.
6. Újraindítjuk a nyugdíjkorrekciós programot.
Differenciált nyugdíjemeléssel felszámoljuk a rendszerben lévő igazságtalanságokat.
7. Újra bevezetjük a nyugdíjprémiumot.
Kormányzásunk alatt a nyugdíjasok is részesülni fognak a gazdasági növekedés hasznából: ha jobban nő a gazdaság, jobban gyarapodnak majd a nyugdíjasok is.
8. Kialakítjuk a korhatár előtti nyugdíjak rendszerét,
biztosítjuk a rugalmas nyugdíjba vonulás lehetőségét.
Aki a megemelkedett korhatár előtt nyugdíjba kíván menni, meghatározott feltételek mellett megteheti majd.
9. Megadjuk a korkedvezményes nyugdíj lehetőségét a veszélyeztetett szakmacsoportoknak.
Ehhez egy új, a mai korhoz és igényekhez jobban igazodó szakmajegyzéket fogunk kialakítani.
10. Lehetővé tesszük, hogy a munkaadó nyugdíjjogosultságot vásárolhasson a munkavállalója számára.
Ez a kollektív szerződésben rögzített módon, célzott járulékfizetés mellett történhet.
11. A legitim nyugdíjas szervezetek bevonásával újjászervezzük az Idősügyi Tanácsot
és a nyugdíj-kerekasztalt.
Érdemi egyeztetést és párbeszédet folytatunk minden időseket érintő kérdésben.
Biztosítjuk számukra működési feltételeiket.
12. A társadalombiztosítás rendszerében a korábbiakhoz hasonlóan biztosítjuk a társadalmi kockázatok nyugdíjbiztosítási védelmét.
Egyértelművé tesszük, hogy a társadalombiztosítási ellátás nem állami kegy,
hanem olyan szerzett jog szerint járó szolgáltatás, amelyet a kereset utáni nyugdíjjárulék-fizetés és a szolgálati idő alapoz meg.
13. Azonnal megszüntetjük a volt fegyveres testületi tagok ellátását terhelő, jogilag kétségbe vonható, más szempontból alaptalan célzott és diszkriminatív adóztatását.
14. Megnöveljük az özvegyeknél a 10 év elévülési időt.
15. Kibővítjük a 40 éves munkaviszonyukat betöltött nők nyugdíjba vonulási lehetőségeit, amelyeket igazságtalanul szűkítettek.
16. Csökkentjük a területi egyenlőtlenségeket az időseket érintő szolgáltatások és ellátások színvonalában.
Biztosítjuk az ezekhez való egyenlő hozzáférést mindenütt.
17. Megteremtjük az idősek számára a művelődés,
az egészségmegőrzés
és általában a tartalmas időskor feltételeit.
18. Szigorúbban büntetjük,
keményebben üldözzük
és hatékonyabban derítjük majd fel az idősek elleni bűncselekményeket.
19. Idősbaráttá tesszük az államigazgatást.
Segítséget adunk nekik a hatósági ügyintézésben.
20. Felszámoljuk a rászoruló idősek éhezését.
Állami támogatással, civil szervezetekkel közösen olyan ellátórendszert építünk ki, amely a rászoruló időseknek ingyenes étkezést biztosít.
21. Az egészségügyben kiemelten érvényesítjük az idősek érdekeit.
22. Szociális temetés helyett kegyeleti támogatást adunk.
23. Újra megadjuk a 65 év felettieknek, hogy teljesen ingyenesen utazhassanak.
X. BIZTONSÁG ÉS DEMOKRATIKUS REND
A közbiztonság, mint legalapvetőbb közszolgáltatás Magyarország minden polgárát társadalmi helyzetre, lakóhelyre való tekintet nélkül egyformán megilleti.
Az MSZP félelem nélküli életet akar teremteni Magyarországon: hogy senkinek ne kelljen féltenie a saját és szerettei életét, értékeit.
Olyan országot, ahol minden településen egyformán biztonságban és nyugalomban élhet mindenki.
Ahol mindenki tudja, honnan kérhet segítséget, ha bajba jut,
és gyorsan meg is kapja azt.
AZ ORBÁN-KORMÁNY ROSSZUL TELJESÍT
Orbán Viktor két hét alatt rendet ígért.
Ezzel szemben a bűncselekmények száma az elmúlt három évben folyamatosan nőtt.
Ráadásul jelentősen emelkedett a lakosságot különösen irritáló bűncselekmények száma.
A bűnügyi statisztikáknál csak az emberek biztonságérzete romlott nagyobb mértékben.
Megbontották a rendőrség szervezetét,
létrehozták az Orbán Viktor személyes testőrségeként funkcionáló Terrorelhárítási Központot.
Míg a Magyar Honvédség egyik legkorszerűbb laktanyájába beköltözött elitgárda semmiben nem szenved hiányt,
addig az egyre súlyosabb közbiztonsági problémákkal megküzdeni kénytelen rendőrség költségvetése a korábbi ígéretekkel ellentétben nem növekedett érdemben.
A forráshiány ma már a rendőrség napi működését veszélyezteti.
Szétverték a szolgálati nyugdíjrendszert,
és ennek igazolása érdekében valóságos propaganda-hadjáratot folytattak nemcsak a rendőrökkel,
hanem minden hivatásos dolgozóval szemben.
Oktalanul átszervezték a tűzoltóságok és a katasztrófavédelem szervezetét,
rombolva a hatékonyságot,
fokozva az emberek kiszolgáltatottságát.
Az illetményalapot évekre befagyasztották, elvi szinten is kizárva a béremelést.
A fizetések reálértéke bevallottan csökkent,
miközben a béren kívüli juttatásokat is megnyirbálták.
A rendészeti szerveknél szolgálatot teljesítő állomány a Fidesz kormányzásának áldozata.
A Fidesz vezette állam mára képtelenné vált arra, hogy az ország minden szegletében egyenlő színvonalon biztosítsa polgárai számára a biztonsághoz való jogot.
Idős emberek nem mernek sötétedés után az utcára menni,
sokan nap mint nap attól rettegnek, hogy elveszik azt a kevés pénzüket is, ami még maradt,
családok azért izgulnak, hogy gyermekük gond nélkül hazaér-e az iskolából.
AZ MSZP AJÁNLATA MAGYARORSZÁGNAK
Változásra van szükség a demokratikus rend megteremtésében
és fenntartásában is.
Ehhez pedig határozott rendészetpolitikai irányváltásra van szükség.
El kell érni, hogy a polgárok újra bízhassanak az államban,
tudják és érezzék, hogy az mindenki jogait, szabadságát, életét és értékeit megvédi a legkisebb falu legutolsó utcájában is.
A demokratikus rend azt is jelenti, hogy nemcsak jogaink, de kötelességeink is vannak: mert ezek egyensúlya teremti meg a biztonság alapját.
Mindenkinek be kell tartania a közösség által alkotott írott és íratlan szabályokat,
és tetteiért mindenkinek felelősséget kell vállalnia.
Ehhez az kell, hogy a szabályok egyértelműek,
betartatásuk pedig következetes legyen:
hogy az állam az emberi méltóságot mindig tiszteletben tartva, de mindenkor keményen fellépjen a normasértések ellen.
A demokratikus rend a többség és a kisebbség érdekeit összehangolva szervezi és tartja egyben a társadalmat.
A demokratikus rend a béke külső fenyegetettsége elleni hatékony védelmet is felételezi és megköveteli.
Magyarország katonai biztonságát két pillérre építjük, a nemzeti önerőre,
valamint az euroatlanti integrációra és együttműködésre.
Olyan honvédelmet és annak részét képező katonai erőt kívánunk fenntartani és fejleszteni, amely képes az ország védelmére,
a szövetségesi együttműködésből és Európai Unió tagállamára háruló önként vállalt kötelezettségek teljesítésére.
A demokratikus rend fenntartása nem pusztán a bűnözés elleni küzdelmet jelenti,
hanem a mindennapok biztonságának megteremtését,
a békés társadalmi együttélés normáinak következetes és határozott érvényesítését is.
A társadalmi együttélés szabályait senki nem hághatja át,
a demokratikus rendet senki nem veszélyeztetheti büntetlenül.
Akik ezt megteszik, azok ellen összehangoltan, hatékonyan és határozottan fellépünk az országban mindenütt,
hogy egyetlen polgár biztonságát se veszélyeztessék tovább.
Mert azt akarjuk, hogy Magyarország kiszámíthatóságot, közbiztonságot, jogbiztonságot adó hazája legyen kivétel nélkül mindenkinek.
Mi ezt ajánljuk Magyarországnak.
1. Az átláthatóság és elszámoltathatóság biztosításával, szigorú ellenőrzéssel és összeférhetetlenségi törvényekkel visszaszorítjuk a korrupciót
és biztosítjuk az állam hatalmának demokratikus kontrollját.
Senki nem helyezheti magát a törvények fölé – az állam és egyetlen politikus vagy oligarcha tettestársa sem.
2. A rendvédelem erőforrásait a helyi közbiztonság megteremtésére koncentráljuk a mindennapok biztonságának megteremtése érdekében.
3. Megháromszorozzuk a lakossággal közvetlenül kapcsolatban álló körzeti megbízottak számát.
Egy új szervezeti és szolgálati rend keretei között, a létszám, az erő és a feladatok radikális újraelosztásával megerősítjük a végrehajtó állományt.
4. Megteremtjük a közösségi típusú rendőrségi működés feltételeit.
A helyben lakókat és gondjaikat jól ismerő, elérhető rendőr lesz minden településen.
5. Modernizáljuk a rendőrséget.
Biztosítjuk a feladataikhoz szükséges korszerű technikai és anyagi feltételeket.
6. Bővítjük a térfigyelő rendszereket, hogy minél több közterületen minél nagyobb biztonságban legyenek az emberek.
7. Biztosítjuk a hivatásos állománynak járó megbecsülést.
Hatályon kívül helyezzük az Orbán-kormány rendészeti
és honvédségi dolgozókat sújtó, nyíltan diszkriminatív intézkedéseit.
A hivatásos szolgálattal szükségszerűen együtt járó alapjog-korlátozásokat és munkajogi kötöttségeket méltányosan ellentételező juttatási rendszert alakítunk ki.
8. A végrehajtó állományt jobban megbecsülő előmeneteli-és illetményrendszert vezetünk be a rendvédelem területén.
Teljesítményre és folyamatos fejlődésre ösztönzünk.
Ésszerű keretek között visszaállítjuk a szolgálati nyugdíj jogintézményét,
de a fegyveres szolgálat élethivatásának megbecsülésén keresztül abban tesszük érdekeltté az állomány tagjait, hogy minél tovább szolgálják a közösséget.
9. Bevezetjük a rendészeti
és honvédelmi illetményalapot és bérfelzárkóztatási programot indítunk.
10. Megkezdjük a büntetés-végrehajtás személyi állományának halaszthatatlan bérrendezését.
11. Anyagilag és erkölcsileg kárpótoljuk a méltatlanul meghurcolt szolgálati nyugdíjasokat.
Visszaállítjuk nyugdíjas státuszukat, és megszüntetjük a juttatásukat sújtó 16 %-os levonást.
12. A hivatásos állományok érdekeit képviselő szakszervezeteket partnerként kezeljük,
visszaállítjuk megnyirbált jogosítványaikat.
13. Helyreállítjuk a tűzvédelem és a polgári védelem szakmai rangját és működésük anyagi feltételeit.
14. Kiemelten kezeljük a polgárőrségek támogatását,
eltöröljük a szolgálati autóikat terhelő cégautó-adót.
15. Radikálisan újraszabályozzuk a magánbiztonsági szektort.
A személy-és vagyonőrök munkajogi és egzisztenciális kiszolgáltatottságának megszüntetése és az ágazat kifehérítése érdekében szakmai kompetenciájukat és társadalmi tekintélyüket erősítő intézkedéseket vezetünk be.
Bekapcsoljuk őket a közterületi jelzőrendszerbe.
16. Fejlesztjük a bűnügyi felderítés feltételeit.
Azért, mert a bűnözőt a bűn elkövetésétől a lebukástól való félelem tartja vissza.
Kiemelt cél a gyerekek, az ifjúság és az idősek védelme, hogy ők minél nagyobb biztonságban legyenek.
17. Felszámoljuk a kormányzati politikusok felesleges és pazarló magántestőrségeit.
A demokráciában példátlan hatalommal felruházott Terrorelhárító Központot és az Országgyűlési Őrséget a jogállami követelményeknek megfelelő hatáskörökkel visszaintegráljuk a rendőrségbe,
az így megtakarított forrásokat pedig igazságosan újraosztjuk a rendőrségi állományon belül.
XI. ERŐS DEMOKRÁCIA, EURÓPAI MAGYAR KÖZTÁRSASÁG
Olyan országgá változtatjuk a hazánkat, ahol a demokrácia megőrzendő érték, nem lebontandó akadály.
Ahol nem az önkény, hanem a jogállam uralkodik.
Olyan országgá, ahol a polgároknak, civil és szakmai szervezeteknek újra van beleszólásuk az ország ügyeibe.
Ahol a szólás és a sajtó szabad,
a magánélet pedig szent és sérthetetlen.
Újjáteremtjük a Magyar Köztársaságot.
AZ ORBÁN-KORMÁNY ROSSZUL TELJESÍT
Orbán Viktor fokról fokra, szisztematikusan haladva számolta fel a jogállamiság intézményeit,
lebontotta a demokratikus fékek és ellensúlyok rendszerét.
Ebben mára odáig jutott, hogy Magyarország már csak formálisan köztársaság.
Tartalmilag önkényuralom.
Mert egyetlen ember önkénye irányítja az országot.
Ez igazgatja az államot az államigazgatás csúcsától a legkisebb település iskolájáig.
Önkényesen szavaznak meg törvényeket,
akár visszamenőlegesen,
önkényesen veszik el évtizedek alatt összekuporgatott nyugdíjunkat,
így szabják meg, ki milyen egyházhoz tartozhat.
De az önkény írja elő azt is, hogy ki járhat egyetemre,
hogy mit tanulhatnak a gyerekeink.
Önkény alapján döntik el, hogy ki szólalhat meg a közszolgálati médiában.
Így erőltették az országra a Fidesz egypárti alaptörvényét is.
Ugyancsak önkényesen szabják meg, milyen feltételekkel lehet indulni és szavazni a választásokon.
Az önkénynek egyetlen célja van: minél több hatalmat szerezni
és minél tovább megtartani azt.
Ezért a hatalom maga alá akar gyűrni mindenkit, meg akar törni minden ellenállást.
Ezt látjuk magunk körül: megfélemlített, megbénított közigazgatás,
jogköreitől megfosztott Alkotmánybíróság,
felszámolt társadalmi érdekegyeztetés,
megregulázott sajtó,
ellopott nyugdíjvagyon,
eltörölt egyházak,
leigázott igazságszolgáltatás,
kifosztott önkormányzatok,
kiüresített egyetemek és főiskolák,
államosított kórházak,
kézi vezérelt iskolák.
Ezek a kétharmados túlhatalom menetelésének legfontosabb fokozatai.
Ezek egy lopakodó diktatúra lépései az egykori Magyar Köztársaság lerombolásához vezető lépcsőfokokon.
A kormány még fenntartja, de kiüresíti a demokratikus díszleteket.
Van parlament, de ott az ellenzéknek nincsen beleszólása semmibe,
és a tervük szerint a rendeleti kormányzással felszámolnák a parlamenti demokrácia utolsó maradványait is.
Vannak még közszolgálati médiumok, de nincsen szabadságuk.
Vannak bíróságok, de sérül a függetlenségük.
Van Alkotmánybíróság, de szűk a döntési jogköre.
Van alkotmányunk, de nincs mögötte nemzeti egység.
Orbán Viktor a hatalmát láthatóan még több hatalommal próbálja bebiztosítani.
Ezzel több kárt okozott a nemzetnek, mint bárki az elmúlt húsz év alatt.
2010 óta sokat távolodtunk Európától.
Ma már közelebb vagyunk Fehéroroszországhoz, mint Ausztriához.
Ha pedig nem hátrál meg végleg a keleti diktatúrák felé vezető úton, akkor visszafordít mindent, amit elértünk az elmúlt ezer év alatt.
2014 igazi kérdése az, hogy meddig mehet el.
Még itt, Európában kell megállítani.
AZ MSZP AJÁNLATA MAGYARORSZÁGNAK
Változásra, a demokrácia helyreállítására és megerősítésére van szükség,
hogy a hazánk újra valóban európai
és köztársaság legyen.
Az a mai politikai küzdelmek tétje, és ennek tudatában kell választani, hogy milyen Magyarországot akarunk ezután: félig ázsiait vagy egészen európait?
Mi, baloldaliak Európát választjuk.
Ugyanazt az utat, amin ezer éve jár minden magyar, aki a hazáját szereti,
az európai értékeket vallja,
a szabadság
és a demokrácia eszményeit tiszteli.
Aki szerint úgy lehetünk igazán büszke, boldog magyarok, ha közben európaiak is maradunk.
Mi azért küzdünk, hogy európai nemzet maradjunk.
Erről szól a mostani választás.
Ez az igazi tétje a mostani küzdelemnek.
A győzelemhez pedig szükség van minden magyar emberre, aki több igazságot, erősebb biztonságot, nagyobb szabadságot és magasabb jólétet akar.
De minden magyart véd majd a szabad és erős jogállam,
a szabad és erős civil világ,
a szabad és erős sajtó,
a szabad és erős önrendelkezés
– mindaz, amivel visszaállítjuk a Magyar Köztársaság nevét és lényegét.
Mert ezektől lesz újra szabad
és ezektől marad európai a hazánk.
Mi ezt ajánljuk Magyarországnak.
1. Az egypárti alaptörvény helyett össznemzeti alkotmányt írunk.
Helyreállítjuk a fékek és ellensúlyok rendszerét.
Visszaadjuk az Alkotmánybíróság jogköreit,
újra szavatoljuk az Állami Számvevőszék,
a Költségvetési Tanács pártatlanságát,
a Magyar Nemzeti Bank függetlenségét.
2. Újra függetlenné tesszük az igazságszolgáltatást.
Garantáljuk a bíróságok függetlenségét,
és nem adunk politikai megrendelést az ügyészségnek.
3. Megerősítjük a második generációs jogokat az új Alkotmányban.
Garantáljuk a szociális biztonsághoz,
a munkához
és a lakhatáshoz való jogot,
az anyák és gyermekek védelmét,
alkotmányos rangra emeljük a társadalmi egészségbiztosítást,
az „egyenlő munkáért egyenlő bért” alapelvet,
valamint a nemzeti kisebbségek államalkotó szerepét.
4. Az MSZP alkotmányos szintre emel egy demokratikus axióma csomagot.
Ez megtiltja a visszamenőleges hatályú törvénykezést,
a személyre szabott jogalkotást,
valamint a kormány és a parlament befolyását az igazságszolgáltatás hatálya alá eső ügyekre.
5. A helyhatóságoknak visszaadjuk az önrendelkezés szabadságát, jogát és lehetőségét.
A hatalom ellensúlyát adja az önkormányzatiság, ezért felülvizsgáljuk az önkormányzatok és a kormányhivatalok, járási hivatalok feladatait és hatásköreik megosztását.
6. Garantáljuk a bér-és illetményrendezést a köz-és államigazgatásban a gazdasági növekedés mértékével összhangban.
A közigazgatásban dolgozók számára biztos megélhetést kínáló életpályamodellt
és teljesítményen alapuló előmeneteli rendszert alkotunk.
7. Törvényben garantáljuk a társadalmi egyeztetés és a párbeszéd szabályait a kormány és a szakmai kamarák, érdekképviseletek, szakszervezetek között.
8. Részvételi lehetőséget adunk a társadalmi partnereknek, a vállalati érdekképviseleteknek a gazdaságot érintő állami források elosztásában.
9. Elősegítjük a részvételi demokrácia eszközeinek érvényesülését.
10. Megszüntetjük a Médiahatóságot.
A helyébe az összes párt delegáltjából és a szakma képviselőiből álló testületet állítunk.
11. Biztosítjuk a lehető legszélesebb információszabadságot.
A nemzetbiztonsági érdekeket szem előtt tartva a lehetséges minimálisra csökkentjük az állami szervek, intézmények és cégek titkosítási gyakorlatát.
12. Tiszteletben tartjuk a magánélet szentségét.
Az állam nem furakodhat be az emberek magánéletébe, otthonába.
Mindenki újra szabadon és következmények nélkül eldöntheti majd, mikor házasodjon, kit szeressen,
miben higgyen, mit gondoljon.
mit tanuljon.
A hatalom jogtalan kutakodásától és retorzióitól nem kell majd félnie senkinek.
13. Nem díszletként, hanem a népszuverenitás legfontosabb intézményeként működtetjük az Országgyűlést.
Minden körülmények között megőrizzük és megvédjük a parlamentáris demokrácia legfontosabb intézményét.
Garantáljuk, hogy a népképviseletet ellátó parlament fennhatósága és ellenőrzése alá rendeljük és ott is tartjuk a kormányt,
megakadályozzuk a diktatórikus rendeleti kormányzást.
XII. KEZDEMÉNYEZŐ ÉS EGYÜTTMŰKÖDŐ KÜLPOLITIKA
Mi olyan Magyarországot akarunk, amelynek tekintélye van Európában és a világban.
Amelyet szövetségesei és partnerei elismernek és tiszteletben tartanak,
és amelyre megbízható országként tekintenek mindenütt.
Olyan Magyarországot, amely az új, erős és sikeres Európán belül
maga is szabad,
erős és sikeres lehet.
Amely a velünk szövetséges országok egyenjogú partnere
– és az is marad végérvényesen.
Ez nem jobb-vagy baloldal, hanem az egész magyar nemzet érdeke.
Ezer éve az,
és mindent megteszünk azért, hogy továbbra is így legyen.
AZ ORBÁN-KORMÁNY ROSSZUL TELJESÍT
A Fidesz vezette kormány egyértelműen szembefordult az európai értékekkel,
nyíltan megkérdőjelezi, megsérti, sőt újabban egyenesen tagadja az európai normákat.
Ezzel leplezetlenül arra törekszik, hogy a magyarokat szembeállítsa Európával,
Magyarországot pedig eltávolítsa az európai közösségtől.
A mai magyar kormány Európa-ellenes.
A nemzetközi színtéren is ugyanazt az erőszakos, konfrontatív és kiszámíthatatlan politikát folytatta, mint a belpolitikában.
Ennek eredménye Magyarország súlyos tekintélyvesztése
és egyre erősödő elszigetelődése.
Szomorúan állapíthatjuk meg, hogy a magyar kormánynak Európában és a világban nincsenek barátai és támogatói.
A szavak és tettek összhangjának teljes hiánya megingatta a magyar kormány szavahihetőségét.
A kiszámíthatatlanság és a rögeszmés szabadságharc súlyos gazdasági károkat eredményezett.
Az európai vezetők ritkán
és nem szívesen fogadják a magyar miniszterelnököt.
A meghatározó politikusok kerülik Orbán Viktort,
a meghatározó befektetések pedig kerülik Magyarországot.
Az Európai Unióval és a nemzetközi gazdasági intézményekkel szembeni folyamatos konfrontáció jelentősen hozzájárult ahhoz, hogy Magyarország kikerült a vonzó közép-kelet európai befektetési célpontok közül.
A kormány felmérhetetlen károkat okozott a szomszédsági kapcsolatokban
és a határon túli magyarok helyzetében is azzal, hogy nacionalista hatalmi politikáját exportálta.
Súlyosan beleavatkozott a határon túli magyar közösségek belügyeibe,
feszültséget és ellenségeskedést szított közöttük,
ezzel gyengítette önérvényesítési képességeiket
és veszélyeztette politikai törekvéseiket.
Elveszett irány, elvesztett bizalom, elvesztegetett lehetőségek – ez Orbán Viktor külpolitikai páva-táncának eredménye.
AZ MSZP AJÁNLATA MAGYARORSZÁGNAK
Változtatunk a külpolitika irányán, stílusán és hatékonyságán.
Az MSZP Európában, európai módon gondolkodik.
Ezért kiszámítható és következetes,
a nemzet tényleges érdekeit szolgáló külpolitikát folytatunk majd.
Megerősítjük Magyarország tekintélyét,
növeljük nemzetközi befolyását.
Magyarországnak nem szabadságharcra, hanem békés együttműködésre,
nem ellenségekre, hanem barátokra van szüksége.
Elkötelezettek vagyunk az európai és euroatlanti integráció elmélyítése
és kiszélesítése mellett,
mert ebben látjuk az ország állampolgárai és valamennyi magyar biztonságának, gyarapodásának és nemzeti érdekeink hatékony érvényesítésének egyik legfontosabb feltételét.
Valljuk, következetesen képviseljük és határozottan védelmezzük az európai értékeket.
Az európaiság nem pusztán földrajzi név vagy politikai fogalom számunkra, hanem a demokratikus elvek,
a humanista értékek garanciája is.
Magyarok
és európaiak vagyunk
– és azok is akarunk maradni.
A magyarok többsége ezért okkal Európa-párti,
és fontos, hogy az maradjon továbbra is.
Ehhez az kell, hogy bizonyítsuk az integráció sikerességét
és azt, hogy a tagságunkból mennyi előny származik.
A valódi nemzeti érdekeket az Európai Unió tagjaként fogjuk érvényre juttatni.
Az MSZP az Európai Szocialista Párt tagjaként, a párt európai parlamenti képviselői pedig a Szocialisták és Demokraták Progresszív Szövetsége frakciójának tagjaként dolgoznak majd.
Határozottsággal, bölcs kompromisszumkészséggel, okos nemzeti érdekérvényesítéssel, erőszakoskodás és kioktatás nélkül.
Európa megújításának a közös új Európa létrehozásának mi nem elszenvedői, hanem alakítói akarunk lenni,
hogy Magyarország ne a periférián tengődjön, hanem az európai centrumhoz tartozzon.
1. Újra a Külügyminisztériumba helyezzük a külpolitika centrumát.
2. Felelős és megbízható, kiszámítható, szavahihető külpolitikát folytatunk.
Javítjuk és megerősítjük az ország nemzetközi tekintélyét,
hazánk nemzetközi és európai uniós érdekérvényesítő képességét.
3. Felszámoljuk a jobboldal bezárkózó,
Európa-ellenes
és nacionalista külpolitikáját.
Nyitott, toleráns, és egymás kölcsönös tiszteletén alapuló kapcsolatokra törekszünk valamennyi európai állammal,
különösen a szomszéd országokkal.
4. Megerősítjük a stabil szövetségesi viszonyt az Amerikai Egyesült Államokkal, az Európai Unió és a NATO tagállamaival.
5. Újra a külpolitikai prioritások közé emeljük a külgazdaság-politikát.
A gazdasági együttműködések mellett
nagyobb hangsúlyt helyezünk a kulturális diplomáciára,
valamint a civil kapcsolatok bővítésére is.
6. Kölcsönösen előnyös és szorosabb kapcsolatokat építünk a meghatározó gazdasági partnerországokkal.
Kiemelten kezeljük az Oroszországgal, az Arab térség és a Távol-Kelet államaival fenntartott viszonyt.
Kína mellett Indiával, Japánnal és a többi meghatározó ázsiai fejlődő országgal is szoros gazdasági partnerségre törekszünk.
Emellett új, hatékonyabb és eredményesebb együttműködést kell kialakítani Dél-Amerika államaival is.
7. Támogatjuk az európai integráció további mélyítését és bővítését.
Elérjük, hogy hazánk érdemben hozzá tudjon járulni az európai integráció további elmélyítését szolgáló politikai-intézményi reformok sikeréhez.
Magyarországot az integráció belső köréhez tartozó országgá tesszük.
8. A megfelelő felkészültséget elérve bevisszük Magyarországot az euró-zónába.
Egyúttal ragaszkodunk ahhoz, hogy nem euró-övezeti tagállamként is valós beleszólási lehetőséggel bírjunk az eurót érintő vitákba.
9. A magyar diplomácia újra kezdeményező, partnerségen és folyamatos párbeszéden alapuló szerepet fog játszani a regionális együttműködésben.
Kiemelten fontosnak tartjuk a Visegrádi Csoportban,
a Közép-Európai Kezdeményezésben,
a balkáni országok uniós csatlakozási folyamatában
és az EU Keleti Partnerségének fejlesztésében betöltött szerepünket.
10. Uniós intézkedések és programok kialakításával is elősegítjük a munkahelyteremtést
és az innováción alapuló szociális modellek,
a szociális Európa megteremtését.
A fiatalok munkába állását és képzését javítjuk azzal, hogy az Európai Ifjúsági Garancia Programhoz az uniós támogatásokon túl is rendelünk forrásokat.
XIII. FELELŐS NEMZETPOLITIKA
A nemzet sorsközösség.
Ennek megélése egyrészről közös történelmi, kulturális és nyelvi örökségünk megőrzésében és gyarapításában,
másrészről a nemzet jövőbeni boldogulásáért vállalt felelősségben nyilvánul meg.
Az MSZP a felelős hazafiságot képviseli.
Magyarságunkat soha nem mások ellenében határozzuk meg.
Elítéljük a nacionalizmus, a rasszizmus és a kirekesztés minden formáját,
és minden együttműködést elutasítunk ezek hirdetőivel.
A szélsőséges szavak és tettek ellen éppolyan keményen küzdünk,
mint azok ellen, akik ezeket mentegetni vagy elfogadhatóvá próbálják tenni.
AZ ORBÁN-KORMÁNY ROSSZUL TELJESÍT
A Fidesz ki akarja sajátítani a nemzeti jelzőt.
Nemzetiekre és nemzetietlenekre, hazafiakra és hazaárulókra, „magunkfajtákra” és „magukfajtákra” osztotta a társadalmat.
Feszültséget kelt, megfélemlít, címkéz,
amellyel eleve kizárja a nemzeti megegyezés, a nemzeti összefogás esélyét.
A Fidesz nemzetfelfogása belső és külső ellenségképre épül.
Belső ellenségnek a vele egyet nem értő baloldali és a liberális embereket kiáltotta ki – közel a nemzet felét.
A külső ellenségnek pedig a nyugati országokat,
az Európai Uniót tekinti – akik valójában a szövetségeseink.
A Fidesz a határon túl is folytatja a politikai hidegháborút.
Végig azt a látszatot keltette, mintha Budapestről teljességgel meg lehetne oldani a határon túliak problémáit.
Ez hamis várakozásokat ébresztett a külhoni magyarságban.
Tudatosan törekedett magyarországi megosztó politikájának exportjára.
Szakított a legitimitás tiszteletével, a számára szimpatikus, vele együttműködő politikai erőket pénzügyileg kivételezett helyzetbe hozta,
míg a magyarországi politikai erőktől „egyenlő közelséget” tartó, a helyi magyar közösség támogatása által legitimált politikai erőket igyekezett ellehetetleníteni.
Ez a durva beavatkozás megosztja a külhoni magyar közösségeket,
felszámolja egységes politikai képviseletüket,
ezáltal gyengíti a külhoni magyarság érdekérvényesítő képességét.
Tekintettel arra, hogy a külhoni állampolgárok 2014-ben pártlistákra szavazhatnak, a magyarországi kiélezett választási küzdelem elkerülhetetlenül kiviszi határainkon túlra is a belpolitikai csatározásokat.
A Fidesz számos lépése irányult a magyarországi nemzeti, etnikai, vallási és más kisebbségek megcímkézésére, megfélemlítésére.
Sokszor késve, bizonytalanul és hatástalanul utasítja el az antiszemitizmust
és a romaellenességet.
Ahelyett, hogy mindig következetesen és keményen elzárkózna a szélsőségektől, sokszor összejátszik velük az országos és a helyi politikában is.
A Fidesz elnöke pártja soraiban és a parlamenti frakciójában is megtűri a szélsőjobboldali elveket és szavakat hirdető embereket.
Ezzel hozzájárult ahhoz, hogy a szélsőséges gondolatok, szavak egyre elfogadottabbak és gyakoribbak lettek.
Magyarországon súlyossá vált a politikai, világnézeti és értékrendbeli szembenállás.
Ez mára vészesen meggyengíti a nemzet összetartozását,
ellehetetleníti az ország normális működését,
megnehezíti az emberek mindennapi életét,
megakadályozza a gazdaság fejlődését.
AZ MSZP AJÁNLATA MAGYARORSZÁGNAK
Változásra van szükség a nemzetpolitikában.
Innentől kezdve egyik politikai oldal, egyetlen párt vagy politikus sem sajátíthatja ki magának a hazát,
nem kiálthatja ki önkényesen magát a nemzet kizárólagos képviselőjének.
A hazafiság a nemzet valamennyi tagjában, a közös múltunkhoz való ragaszkodásban és a jövőnk iránt érzett felelősségben nyilvánul meg.
Ha pedig a hazaszeretet őszinte, akkor mindannyiunkban egyformán megkérdőjelezhetetlen és igaz,
függetlenül attól, hogy milyen politikai meggyőződésűek vagyunk, hol élünk, honnan származunk, milyen társadalmi csoporthoz tartozunk.
Ennek megfelelően hűen képviseljük és elszántan érvényesítjük a nemzeti érdekeket és értékeket.
Kulturális örökségünk, hagyományaink, nyelvünk és természeti kincseink szeretete számunkra magától értetődő,
ezek védelme pedig kötelező.
Valljuk, hogy ezeket megőrizni épp olyan felelősség,
mint gyarapítani, új értékekkel gazdagítani és színesíteni.
A kulturális nemzet túlterjed az ország határain.
Meggyőződésünk szerint a nemzetbe származásától, anyanyelvétől, hagyományaitól és vallásától függetlenül beletartozik valamennyi anyaországi és külhoni magyar
és az itt élő kisebbség minden tagja, aki a magyarság múltjában – dicsőségeiben és kudarcaiban egyformán – osztozik, és jobb jövőjében gondolkodik.
Roma honfitársainkat a magyar állam egyenjogú polgárainak tekintjük,
és arra törekszünk, hogy minél többüknek minél több esélye és lehetősége legyen a jobb életre.
Biztosítjuk számukra, hogy megőrizzék kultúrájukat, identitásukat,
egyben elősegítjük, hogy minden tekintetben minél teljesebb életet élhessenek a társadalom hasznos tagjaként.
Az egész nemzet szempontjából fontos és alapvető feladatnak tekintjük a romák megkülönböztetéstől mentes hozzáférését a közszolgáltatásokhoz
és a munkahelyhez.
Az államnak kötelessége törekedni arra, hogy felszámolja a diszkrimináció minden formáját.
Az államnak egyformán felelősséget kell viselnie az ország valamennyi polgára, a nemzet minden tagja iránt.
A nemzetpolitikának ezért éppen úgy része a külhoni magyarokkal kapcsolatos magyarságpolitika,
a hazai kisebbségeket érintő politika,
mint a magyarságtudat ápolása, a nemzeti önazonosságunk őrzése és formálása.
Az MSZP célja, hogy normális, demokratikus, félelem nélküli közéletet teremtsen,
és ezzel valódi nemzeti összefogást hozzon létre határon innen és túl.
Mi ezt ajánljuk Magyarországnak.
A nemzetépítés feladatai határainkon túl: 1. A külhoni magyarság az egyetemes magyar nemzet része.
2. Az MSZP a leghatározottabban kiáll amellett, hogy a külhoni magyaroknak szülőföldjükön kell méltó emberi megélhetést, boldogulást biztosítani.
Mi nem visszük a magyar belpolitika küzdelmeit a határon túlra.
A külhoni magyar kapcsolatokban partneri viszonyra törekszünk
az egyenjogúság, a be nem avatkozás és a kölcsönös felelősség elvei alapján.
Nem avatkozunk be sem a külhoni magyar szervezetek közötti versengésbe,
sem az egyes szervezetek belső életébe, döntéseibe.
3. A nemzetközi gyakorlattal összhangban szorgalmazzuk a külhoni magyarok személyi elvű,
önkormányzati-közigazgatási
és területi autonómiáját.
Az egyenjogúság, a be nem avatkozás és a kölcsönös felelősség elvei alapján, fellépünk a többség és a kisebbség megegyezésén alapuló közösségi autonómiaformák megteremtéséért.
4. Átláthatóvá tesszük
és az érintettek bevonásával működtetjük a külhoni magyar támogatások rendszerét.
A támogatáspolitikánk elsősorban az anyanyelv használatát,
az óvodától egyetemig terjedő oktatást
és a kulturális-tudományos élet megerősítését fogja segíteni.
5. Támogatjuk az Új Nemzeti Kerekasztal életre hívását.
6. Újraindítjuk a közös kormányülések gyakorlatát a szomszédos országokkal.
7. Hosszú távú Kárpát-medence Stratégiát alkotunk hazai és külhoni szakértők és meghatározó szervezetek bevonásával.
8. Létrehozzuk a Kárpát-medencei Gazdasági Térséget
és szakértők bevonásával az egész térségre egységes fejlesztési programot dolgozunk ki.
9. Támogatjuk az óvodától az egyetemig tartó anyanyelvi oktatást.
Ez kulcsfontosságú a nemzeti identitás megőrzésében.
10. Támogatjuk a külhoni magyar tudományos kutatást.
Tovább erősítjük a kétoldalú tudományos és kulturális együttműködéseket
és javítjuk a külhoni magyar oktatók hozzáférési esélyeit az uniós forrásokhoz.
11. Támogatjuk a határon túli magyar nyelvű írott és elektronikus médiumokat.
Kiemelt figyelmet fordítunk a helyi televíziók, rádiók, napilapok és folyóiratok támogatására.
Helyreállítjuk a Duna Televízió korábbi szerepét,
azt újra a külhoni magyarság televíziójává tesszük.
12. Támogatjuk a szabadabb és egyenlőbb anyanyelvhasználatot.
Kezdeményezzük, hogy a vegyes népességű településeken a magyar nyelv a hivatalos nyelvhasználaton túl
egyenrangúan legyen jelen a kereskedelemben és a gazdaságban is.
A nemzeti kisebbségeket érintő ajánlatok.
1. Államalkotó tényezőnek, a politikai nemzet részének tekintjük a magyarországi nemzeti kisebbségeket.
Ezt – mint megkérdőjelezhetetlen tényt – vissza kívánjuk helyezni az alkotmányos rendelkezések sorába.
2. Újraélesztjük a Gandhi Közalapítványt.
3. Újjászervezzük a roma származású köztisztviselők és közalkalmazottak foglalkoztatását szolgáló programokat.
4. Újra lehetővé tesszük a kisebbségek demokratikus részvételét a róluk szóló döntések meghozatalában.
5. Kiszámíthatóan és fenntarthatóan finanszírozzuk a nemzetiségi tannyelvű és két-tannyelvű oktatást.
Támogatjuk a kisebbségek anyanyelvű oktatását,
kultúrájának
és anyanyelven folyó hitéletének gyakorlását.
6. Bővítjük az anyanyelvű óvodai, alap-és középfokú oktatást.
Ez a kisebbségek önazonosságának megőrzése és fejlesztése szempontjából is kulcsfontosságú.
7. Szorgalmazzuk az oklevelek és a diplomák kölcsönös elismerését.
A kisebbségek anyaországaival kötött államközi szerződésekben rögzítjük az együttműködést.
8. A felsőfokú oktatásban fejlesztjük a kisebbségi anyanyelvű pedagógusok képzését.
9. Méltó helyet fogunk biztosítani a közmédiában a hazai nemzeti kisebbségeknek.
Támogatjuk anyaországuk azon kezdeményezéseit, hogy anyanyelvi sajtójuk, irodalmuk és művészetük egyéb kulturális termékeihez könnyebben hozzáférhessenek.
XIV. SZABAD ÉS SOKSZÍNŰ KULTÚRA
Magyarország csakis akkor juthat túl a mély és elhúzódó gazdasági, politikai, morális és társadalmi válságon, ha befejeződik a diktátumok és az érdemtelenül előnyben részesítettek korszaka.
Európai nemzet vagyunk,
nem az erőpolitika teremt egységet,
az csak züllést és széthúzást okoz.
Az új, igazságos és szabad Magyarország csak vitákban, pezsgő közéletben formálódhat,
amelynek nélkülözhetetlen része a szabad és elérhető kultúra.
A kultúrában csak a minőség,
a sokszínűség
és a társadalmi részvétel számíthat.
Megszüntetjük a kultúrharcot: a kultúrának önszabályozóvá kell válnia,
amelynek működésébe a pártpolitika nem szól bele.
Kiemelkedő állami feladatnak tekintjük a kultúrához való hozzáférés, a fogyasztóhoz való eljuttatás feltételeinek javítását,
ezen belül különösen a közművelődés hozzáférhető tereinek létrehozását és fejlesztését,
a vidéki kulturális élet leépülésének megállítását,
valamint közpénzekből támogatott, digitalizálható alkotások – ésszerű kereskedelmi időszak utáni – ingyenes magáncélú elérését.
AZ ORBÁN-KORMÁNY ROSSZUL TELJESÍT
Orbán Viktor a kultúra sokszínű világában is centrális erőtérben gondolkodik,
és eszerint is cselekszik.
Lecserélték, kirúgták azokat az embereket, művészeket, akik azt megelőzően a magyar kultúra népszerűsítői, nagykövetei voltak.
Vidéki és fővárosi színházak élére lojális, irántuk elkötelezett embereket neveztek ki
– olykor cinikus és nevetséges pályáztatás eredményeként.
Koncként a szélsőjobboldal karjaiba hajtottak egy fővárosi színházat.
A Magyar Művészeti Akadémia kizárólagos tulajdonába adták az egyik legfontosabb nemzeti, kulturális intézményünket, a Műcsarnokot
és alkotmányban rögzített, mérhetetlen hatalommal ruházták fel őket a kultúra irányításában és finanszírozásában.
A kulturális célokra szánt források mértéke évről évre csökken,
ami pedig rendelkezésre áll, azt a klientúra és a hűséges vazallusok jutalmazására fordítják.
Saját emberieket, saját nevelésű pártkatonáikat állítottak a közszolgálati média élére.
A közéleti műsorokat száműzték a közszolgálati tevevíziókból.
Egy kézben összpontosították a filmgyártásra szánt forrásokat,
kizárva ezzel a magyar filmszakma képviselőit az érdemi döntésekből.
Értetlenséggel és ellenségesen tekintenek az alternatív színházakra és művészekre.
Rárontottak a kultúra civil bástyáira,
amit csak tudtak, felszámoltak, szétvertek, legyen az a Tűzraktér, a Trafó, a Gödör Klub.
A közművelődési intézmények, múzeumok, könyvtárak, színházak egyharmaddal kevesebb pénzből kell, hogy gazdálkodjanak.
A feladat nyilvánvalóan lehetetlen.
A kultúra végvárainál megkezdődött a kényszerű leépítés, elbocsátás.
A bosszú, a kivéreztetés, az alulfinanszírozás: ez az Európán kívülre kacsintó centrális erőtér kultúrája.
Egy autokratikus rendszer kultúrpolitikája,
amely gyanúsan és bizalmatlanul tekint mindazokra, akik gondolkodni akarnak és mernek.
Amely rövid pórázon tartaná az embert,
és el akar fojtani minden alkotó energiát és kreativitást, amit nem tud uralma vagy befolyása alá hajtani.
Ellenségnek tekint minden szabad szellemet és független alkotót,
fél mindenkitől, aki önállóan gondolkodik, mert nincs felette hatalma.
AZ MSZP AJÁNLATA MAGYARORSZÁGNAK
Változásra van szükség a kultúrában.
Gyökeres változásra.
Az MSZP célja, hogy a kultúra sokszínűsége fennmaradjon és növekedjen,
és az alkotások eljuthassanak a lehető legszélesebb közönséghez.
Élő, pezsgő, hozzáférhető kultúrát szeretnénk,
amely megadja az alkotás szabadságát és örömét a művésznek,
élményt nyújt a befogadónak
és büszkeséget és elismerést hoz az egész nemzetnek.
Ehhez a nagy tömegek által fogyasztott kultúra színvonalát emelni,
a kulturális kínálatot differenciálni,
a minőséghez való hozzáférést szélesíteni,
az alkotókat, az újítókat és a kulturális intézményeket támogatni kell.
Mi ezt ajánljuk Magyarországnak.
1. Biztosítjuk a kultúra politikamentességét.
Ne a politika mondja meg, mi a szép és értékes.
Ahogy nincs jobb-és baloldali művészet, úgy nem lehet jobb-és baloldali kultúra sem.
2. Partnerséget, szabadságot és lehetőséget kínálunk az alkotóknak
és a színvonalas kultúra elérhetőségét az állampolgároknak.
3. Megvédjük a művészetek és művészek függetlenségét,
elismerjük és támogatjuk a szabad alkotói tevékenységet.
Véget vetünk a Magyar Művészeti Akadémia alkotmányban és a költségvetésben rögzített hegemóniájának.
Visszaadjuk a Műcsarnokot a kortárs magyar művészetnek.
4. Létrehozzuk a közművelődés hozzáférhető tereit.
Támogatjuk az erre irányuló kezdeményezéseket.
A vidéki művelődési központokat nem bezárni kell, hanem élettel megtölteni.
5. Garantáljuk a média függetlenségét
és a sajtó szabadságát.
Valóban a kultúra szolgálatába állítjuk a közszolgálati médiát.
6. A kortárs művészetek, független társulatok értéket teremtenek.
Támogatni és segíteni fogjuk működésüket.
7. Helyreállítjuk a kultúra különböző területeinek autonómiáját,
független szakmai irányítását.
8. Újra független szakmai irányítás alá helyezzük a filmtámogatás rendszerét.
Demokratikusan, átláthatóan adunk
több pénzt, hogy újra legyen minőségi magyar film.
9. Megszüntetjük a színházi zárolásokat,
kiszámítható támogatási környezetet teremtünk.
Kiszámíthatóvá tesszük a magyar színházak és előadóművészek számára a működésüket biztosító jogi és finanszírozási hátteret.
10. Átlátható, garanciákkal megerősített rendszerben osztjuk el a pályázati forrásokat:
a pénzek elosztásába bevonjuk a szakmai szervezeteket,
hogy a kultúrára jutó pénzekről szabadon választott szakmai testületek döntsenek.
11. Több kortárs-alkotást a közterekre, az intézményekbe!
Állami eszközökkel segítjük és támogatjuk a kortárs képzőművészeti alkotások köztereken való elhelyezését
és értékesítését.
12. Újraélesztjük és fejlesztjük a művészeti oktatást.
Megfelelő színvonalú képzést és tehetséggondozást biztosítunk az ország hátrányos helyzetű térségeiben is.
13. A sportot, mint a nemzet fontos értékét kiemelten,
de kiegyensúlyozottan és igazságosan támogatjuk.
Ésszerű, szakszerű alapokra helyezzük a sportfinanszírozást
és a sportirányítást.
A támogatásokat az érintettekkel széles körben egyeztetve,
a szakmai szempontok,
az elért eredmények, tradíciók
és a népegészségügyi érdekek figyelembevételével fogjuk odaítélni.
Ebben meghatározó szerepet szánunk a verseny-és szabadidősport alapegységét jelentő kluboknak, egyesületeknek.
14. Támogatjuk a külföldi magyar kulturális intézeteket.
Ezeket a magyar nemzeti identitás hírnökeinek,
a magyar kultúra hídfőállásainak,
országimázs hatásos közvetítőinek tekintjük.
15. Legyen Budapest Közép-Európa kulturális központja!
A főváros főként civil és piaci alapokon működő kulturális élete az állam rombolása ellenére is az egyik legfontosabb kulturális értékünk
és legnagyobb turisztikai vonzerőnk.
Támogatjuk és növeljük Budapest kulturális sokszínűségét,
felkaroljuk a civil, piaci és művészeti kezdeményezéseket
és segítjük, hogy Budapest a régió szellemi központjává, Közép-Európa kulturális fővárosává válhasson.
XV. SZIGORÚ ELSZÁMOLTATÁS, JOGÁLLAMI IGAZSÁGTÉTEL
Az MSZP kérlelhetetlenül felveszi a harcot a korrupció minden formája ellen.
Olyan országban akarunk élni, amelyben a teljesítmény számít,
és senki nem juthat büntetlenül jogtalan előnyhöz.
Olyan országban, ahol mindennapjainkat nem mérgezik helyi kiskirályok, korrupt hivatalnokok,
ahol a gazdaság életerejét nem vonják el a Fidesz oligarchái.
Olyan országban, ahol a politika nem ad megrendelést az igazságszolgáltatásnak.
AZ ORBÁN-KORMÁNY ÁLLAMI SZINTRE EMELTE A KORRUPCIÓT
Valójában ez az egyetlen terület, ahol jól teljesítenek: állami szintre emelték a tömeges közpénzlenyúlást.
Két dolog épül az országban: Orbán Viktor felcsúti háza előtt egy stadion,
és egykori szobatársának, a Fidesz volt pénztárnokának, Simicska Lajosnak a birodalma.
Bármilyen közbeszerzésen elindul a Közgép, szinte biztosan nyer.
Eddig több mint 400 milliárd forintnyi közbeszerzést vittek el Simicska Lajos és társai.
Visszaélés a túlhatalommal,
erőszakos piacfoglalás,
intézményesített korrupció,
törvényi felhatalmazással véghezvitt gátlástalan nyerészkedés – ezek a Fideszes maffiaállam módszerei.
Állami szintre emelték
és intézményesítették a korrupciót.
Szinte minden intézkedésük mögött tetten érhetőek a hozzájuk közel álló oligarchák, gazdasági nyerészkedők érdekei.
A közigazgatás minden szintjére beépültek az embereik: a legaljától a csúcsokig elfoglalták az állami pénzosztó helyeket.
Az emberek kifosztásához, az ország lenyúlásához pedig a törvényhozást használják eszközül: a maguk számára törvényessé teszik a törvényszegést,
büntethetetlenné a bűnelkövetést.
A törvény felett állnak.
Ez a fideszes politikai felvilág.
Mérhetetlen erővel és bírvággyal vitték véghez az évszázad lenyúlását, a trafikmutyi néven emlegetett, állami szinten szervezett piacfelosztást.
A miniszterelnöki hivatalt vezető miniszter irányította a trafikok államosításának és szétosztásának folyamatát.
A Fidesz országos és helyi vezetői titkos, törvénytelen találkozókon, tisztességtelenül osztották szét a 600 milliárdos dohányüzletágat.
Egy titkos hangfelvétel, több kiszivárgott levél, egy fideszes politikus beismerése és számtalan tény bizonyítja, hogy a pályázatok elosztásába beleszóltak a Fidesz politikusai.
Így lettek az új trafikosok és haszonélvezők fideszes képviselők, polgármesterek, helyi és országos pártvezetők rokonai, haverjai és a hozzájuk hű vállalkozói kör.
Ők azóta is folyamatosan gazdagodnak az emberek kárára.
A Fidesz elvesz mindent, ami mozdítható, de még azt is, ami nem: mint az állami földeket.
Új földesúri uralkodó osztályt épít ki a Fidesz: saját politikusai, rokonaik és üzleti körük tagjai között osztja szét az állami földeket.
Miközben egész uradalmakat hoznak létre maguknak,
nincstelenné tesznek több tízezer tisztességes gazdát, akit megfosztanak a megélhetésüktől.
A takarékszövetkezetek több százmilliárdos vagyonát is elvették.
A pénztárak tagjainak, több százezer, jellemzően kispénzű vidéki ember, közöttük sok idős maradék megtakarításait vonták állami ellenőrzés alá.
Mindezt a pénztárak tiltakozása ellenére,
a túlhatalmukkal visszaélve,
a törvényeket és a jogállamiságot megcsúfolva.
Azt pedig biztosra vehetjük, hogy nem állnak meg ennyinél.
Amíg hatalmon vannak, mindenre rátehetik a kezüket.
AZ MSZP AJÁNLATA MAGYARORSZÁGNAK
Az MSZP igazságot fog szolgáltatni a meglopott és megélhetésüket elvesztett emberek százezreinek.
Felelősségre vonjuk mindazokat, akik elkövették a fideszes szabadrablást.
Kivizsgáltatjuk mindazt, ami a közpénzekkel történt, a trafikpályázatokat, a gyanús közbeszerzéseket, zsíros állami megrendeléseket,
felülvizsgáljuk a földpályázatokat.
Tiszta vizet öntünk a pohárba.
Mi ezt ajánljuk Magyarországnak.
1. Átfogó korrupcióellenes stratégiát
és ezt gyorsan, hatékonyan és pártatlanul végrehajtó szervezetet hozunk létre.
2. Minden állami, önkormányzati szerződésnél, pályázatnál vagy közbeszerzésnél biztosítjuk az átláthatóságot.
3. A korrupcióellenes szervezetek ajánlásai alapján új törvényt alkotunk a kampány-és pártfinanszírozásra.
Végre átláthatóvá és számonkérhetővé válik a rendszer, így tiszta helyzetet teremt.
4. Kivizsgáljuk az országos és helyi fideszes klientúra, gazdasági holdudvar tagjainak törvénytelen vagyonszerzését.
Visszaszerezzük az államnak, az adófizetőknek a bizonyíthatóan jogtalanul elvett közpénzeket.
5. Visszaszerezzük a fideszes klientúrának jogsértően bérbe adott földeket.
Az állami földek haszonbérbe adásához új, átlátható jogszabályi és pályázati feltételrendszert dolgozunk ki, hogy a magyar föld végre valóban azoké lehessen, akik megművelik.
6. Felülvizsgáljuk a fideszes politikusok által állami eszközökkel végrehajtott, felülről szervezett trafikügyet.
A fiatalok valódi védelme mellett
felszabadítjuk a dohánypiacot.
7. Helyreállítjuk az állami önkénnyel kifosztott takarékszövetkezetek státuszát
és tagjaik jogait.
8. Politikamentessé tesszük az igazságszolgáltatást,
felszámoljuk a koncepciós eljárásokat.
Ha bebizonyosodik, hogy politikai érdekből, tudatos károkozás céljával és a törvénnyel vagy hivatallal visszaélve indítanak eljárást bármely ártatlan állampolgár ellen, az elkövetőknek a törvény előtt kell felelniük.
