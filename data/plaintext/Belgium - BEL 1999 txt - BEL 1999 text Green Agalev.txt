Verkiezingsprogramma 13 juni 1999 Brussel, april 1999  Copyright © Agalev  Omslag: LG&F  Teksten: An Daems, Marc Heughebaert (coördinatie), Jan Mertens, Geert Vandenbroucke. Brussel: Adelheid Byttebier, Nathalie De Swaef en Henk Van Hellem.  Eindredactie & lay-out: Frederika Hostens en Eddy De Neef.  Politiek verantwoordelijke: Jos Geysels.  Aan de realisatie van dit boek gaan talloze debatten vooraf. Wij danken iedereen voor de geleverde bijdrage, in het bijzonder de leden van de Politieke Raad en van de programmacommissie. Maakten deel uit van die commissie: Magda Aelvoet, Eddy Boutmans, Jos Geysels, Marc Heughebaert, Tine Heyse, Luc Lemiengre, Jan Mertens, Guido Steenkiste (gespreksleiding), Jef Tavernier, Jack van Dijk (verslaggeving) en Isabel Vertriest.  We dragen dit boek op aan Wilfried Bervoets, onze overleden politiek secretaris. Hij lag aan de basis van dit vernieuwd groen project.  Niets uit deze uitgave mag worden verveelvoudigd en/of openbaar gemaakt door middel van druk, fotokopie, microfilm of op welke andere wijze ook zonder voorafgaande toestemming van de uitgever.  Ver. uitg.: Luc Lemiengre, Brialmontstraat 23, 1210 Brussel. Agalev  Contacteren? Tel (02)219 19 19, fax (02)223 10 90, e-mail info@agalev.be. Onze website: www.agalev.be.  Woord vooraf  Met een verkiezingscampagne probeer je als partij mensen te overtuigen, in beweging te krijgen. En dat doe je volgens ons het best door inhoudelijke keuzes centraal te stellen. Willen we aan de vooravond van de 21ste eeuw nog meer van hetzelfde? Nog meer files, nog meer vervuild water, nog meer werkloosheid, nog meer onzekerheid over de kwaliteit van het voedsel, nog meer wegwerpproducten... Of willen we vooral beter, meer kwaliteit van leven, voor iedereen. Misschien is de wetenschap dat je bord rijkelijk is gevuld met zuivere groenten wel belangrijker dan de keuzemogelijkheid uit zevenendertig wegwerpproducten? Misschien geeft het je een beter gevoel als je je job op een aanvaardbare manier kan combineren met tijd voor je kinderen en voor wie je lief is. In plaats van je de hele tijd rot te rennen, terwijl andere mensen geen werk hebben.    KWALITEIT VAN ONS LEVEN    De kwaliteit van ons leven, daar zijn we elke dag mee bezig. Daar gaat voor ons het politiek debat over. Want of we binnen tien jaar nog zuivere lucht inademen, hangt mee af van maatschappelijke keuzes die we nú maken. Het is een verhaal dat Groenen al jarenlang in heel de wereld verkondigen. Hoe de toenemende milieuvervuiling rechtstreeks de levenskwaliteit bedreigt. Hoe een verkeerd georganiseerde mobiliteit algehele stilstand veroorzaakt. Hoe ‘muren optrekken’ rond onze welvaart alleen leidt tot meer onrecht en onveiligheid. Het zijn thema’s die groene partijen al sinds hun ontstaan verkondigen: op straat, in parlementen en raden en in zoveel debatten. En geen enkele andere partij kan vandaag die thema’s negeren. Maar volstaan enkele groene toetsen in de verkiezingsprogramma’s van de traditionele partijen? Neen. Op het einde van de 20ste eeuw beleven we iets merkwaardigs. We weten dat een ecologisch duurzame maatschappij technisch mogelijk is, een samenleving die niet langer zichzelf vervuilt maar die onze kinderen een toekomst geeft. Het is vandaag technisch mogelijk op korte termijn de armoede uit de wereld te helpen. Alleen gebeurt er zo weinig.    HOOP VOOR DE TOEKOMST    Groene politiek heeft niets te maken met doemdenken, maar alles met hoop voor de toekomst. Groene politiek heeft te maken met gezond realisme, met perspectief op het maken van de zo noodzakelijke en mogelijke keuzes. Slaan we die weg inderdaad in? Dat kan door heel concrete dingen. Iedereen weet dat een lastenverschuiving van arbeid naar milieugebruik dringend gewenst is. Alleen: de politieke wil ontbreekt om er ook écht voor te gaan. Onze ervaring? Een sterke, realistische groene partij is de beste garantie om een doorbraak te forceren. Groene partijen zitten ondertussen in verschillende Europese landen in de regering. Dat feit alleen al bevestigt dat het draagvlak voor de groene voorstellen groeit. En we weten ook wel dat het omzetten van onze voorstellen in de praktijk niet altijd gemakkelijk gaat. Terwijl de bevolking meer en meer openstaat voor doortastende veranderingen, stijgt het verzet van allerlei belangengroepen die iets te verliezen hebben, denk maar aan de nucleaire lobby. Maar het is voor ons zonneklaar dat zonder groene partijen die voorstellen tot verandering niet eens in een regeerakkoord komen. Zonder groene ministers wordt er niet geknokt voor een groene fiscaliteit, een ander asielbeleid, een voedselproductie zonder gentechnologie, en nog zoveel meer.  Zoals we al eerder schreven is voor ons de kwaliteit van leven de inzet van deze verkiezingscampagne. In dit programma vind je concrete voorstellen die bewijzen dat ecologische duurzaamheid, sociale rechtvaardigheid, een levende democratie en rechtvaardige Noord-Zuid-verhoudingen realiseerbaar zijn. Deze voorstellen én ideeën willen we samen met jou realiseren. Wij zijn er klaar voor. Met jouw steun wordt de toekomst zeker groen.  Mieke Vogels en Jos Geysels  Inhoud    WOORD VOORAF    Kwaliteit van ons leven  Hoop voor de toekomst    ECOLOGISCHE DUURZAAMHEID    Meer levenskwaliteit graag  Niet alleen slimme en propere technologieën  In één generatie  Doelgericht  Een Europese uitdaging  Een groen offensief  Energiebesparing als energiebron  Duurzame landbouw  Beter openbaar vervoer  Meer ruimte voor open ruimte  Natuur en dierenwelzijn  Actieve overheid  En de winnaar is...  Een generatie lang volharden    SOCIALE RECHTVAARDIGHEID   Naar een leven in verbondenheid  Werk aan de winkel  Recht op arbeid voor iedereen  Gelijke participatie voor iedereen  Zorg dragen  Armoede uitsluiten  Leven in kwaliteit  Levende democratie  Dé burger bestaat niet  Brede invulling  Dubbele democratisering  Wie vertegenwoordigt wie?  Raden allerhande  Democratie op de vloer  Een goed werkende overheid  Risico Ecologie?  Eigentijdse rechtsstaat  Vluchten kan nog wel  Democratie over grenzen  Levend(ig) onderwijs  Bruisend cultuurleven  Sleutel voor de toekomst    BURGERS IN DE WERELD    The facts of life  Een nieuw internationaal elan  Burgers in beweging  Europa op een keerpunt  Een veilige wereld  Internationale rechtsorde  De wereld, één markt?  Eén wereld  Nu is het moment    BRUISEND BRUSSEL    Voor een leefbaar Brussel  Voor een solidair Brussel  Voor een democratisch Brussel  Voor een veelkleurig Brussel  Voor een dynamisch Brussel  Naschrift  Beleidsvoorstellen  Ecologische duurzaamheid  1. Algemeen  2. Ecologische landbouw  3. Energiebeleid  4. Leefmilieu en afvalbeleid  5. Ruimtelijk, stads- en plattelandsbeleid  6. Natuur en Dierenwelzijn  7. Mobiliteit  Sociale rechtvaardigheid  1. Emancipatie en integratiebeleid  2. Sociaal-economische hefbomen  3. Arbeid en herverdeling van arbeid  4. Zorg en herverdeling van zorg  5. Inkomen en herverdelen van inkomen  6. Wonen  Levende democratie  1. Overheid op een nieuw spoor  2. Democratie  3. Justitiebeleid  4. Onderwijs en vorming  5. Cultuur, media, sport en vrije tijd  Burgers in de wereld  1. Europese Unie  2. Internationale veiligheid  3. Internationale rechtsorde  4. Handel en investeringen  5. Internationale samenwerking  Verklarende woordenlijst  Index  Ecologische duurzaamheid  Marijn werd vorige winter geboren. Snel bleek het een zorgenkind. Allergische reacties en constant hoesten. In mei sprak de huisarts voor het eerst van een puffertje. We gingen na wat homeopathie kon bieden. De baby is nog zo klein voor al die medicatie. Marijn is zeker geen uitzondering. Van dokters, vrienden, familie... hoorden we soortgelijke verhalen. Iedereen kent in zijn beurt wel een peuter met het fameuze ‘puffertje’. Heeft het met ons ongezond leefmilieu te maken? Vandaag voor de tweede maal een ecoteam gevolgd. Merkwaardig toch hoeveel tips voor energiebezuiniging en afvalpreventie opborrelen. Goed voor enkele duizenden franken besparing op jaarbasis. Best meegenomen, die besparing, als je tegelijk wat meer betaalt voor groenten en vlees met een ecolabel, voor koffie en bananen aan een eerlijke prijs voor de producenten in het zuiden.  “Vlaanderen stelt het goed. We staan aan de top in Europa. We moeten niet onderdoen voor het Nederlands poldermodel.” Dat is de boodschap die de Vlaamse minister-president ons wil opdringen. Maar hij vermeldt er niet bij welke prijs onze samenleving daarvoor betaalt: een steeds toenemende aantasting van natuur en milieu en van de leefbaarheid in steden en dorpen. De ozonsmog in de zomer, de onbeheersbare mesthoop, het onoverzichtelijke gevecht met de steeds stijgende afvalberg, de stilstaande mobiliteit, het zijn de andere gezichten van Vlaanderen. Zelfs het meest recente rapport over de toestand van het milieu in Vlaanderen stelde opnieuw een achteruitgang vast. Dat er de voorbije twintig jaar iets gebeurd is, staat buiten kijf. Het op gang gebrachte milieubeleid leverde een berg aan informatie op, van probleemanalyses tot milieudoelstellingen. Maar structureel is er bitter weinig veranderd. Dure end-of-the-pipe-oplossingen zagen het licht. Ze maken deel uit van een wereld waarin belangengroepen elk met hun technologieoplossing triomferen. De waterzuivering via de betonaanpak van Aquafin is wellicht het meest gekende voorbeeld. Maar of deze aanpak echt iets oplost? Enkele industriële sectoren schroefden de schadelijke uitstoot van vervuilende stoffen weliswaar terug. Maar op de meest cruciale vlakken zoals energie, landbouw, verkeer en vervoer, ontbreken structurele veranderingen. De uitstoot van broeikasgassen op Vlaams niveau is daarvan een sprekend bewijs. Het klimaatverdrag van Kyoto stelde een vermindering van de uitstoot met 8% tegenover 1990 voorop. Vlaanderen heeft de bedenkelijke eer op dit moment 10,7% meer CO 2 uit te stoten dan in 1990. De aard van de milieuproblemen is ondertussen sterk gewijzigd. Meer en meer globale milieuproblemen komen aan de oppervlakte. Ze hebben de hele planeet in hun greep en leggen een hypotheek op onze toekomst: broeikaseffect, aantasting van de ozonlaag, het verlies aan biodiversiteit...  Meer levenskwaliteit graag  De voorbije twintig jaar is ook duidelijk geworden dat economische groei niet gelijkstaat met meer levenskwaliteit. Dat een hogere consumptie zich niet zomaar vertaalt in een beter leven voor de consument. Verschillende landen ontwikkelden een soort welvaartsmeter als tegengewicht voor de eenzijdige benadering via het Bruto Binnenlands Product (BBP). Hun meetresultaten bevestigen dat ondanks de verdere stijging van het BBP, de reële welvaart in de voorbije twintig jaar nauwelijks toenam of zelfs achteruit ging. Denk bijvoorbeeld aan de vele bedreigingen voor de gezondheid: astma door luchtverontreiniging, kanker door pesticiden en dioxinen, de afname van vruchtbaarheid door chemische verstoring van de hormonenhuishouding. Om dan nog niet te spreken over de vreemde stoffen in onze voeding: hormonen, antibiotica, BSE, genetisch gemanipuleerde voeding... Een van de grote boosdoeners is het niet verrekenen van milieukosten in de productiekosten. Vroeg of laat betalen we toch de prijs. Ofwel langs de gezondheidszorg, ofwel door de dure opkuis van de milieuvervuiling. De zogenaamde black points sites waar de bodemvervuiling de spuigaten uitloopt vormen een typevoorbeeld van een dure erfenis uit een niet zo ver verleden. Ze dikken de ecologische schuld zwaar aan. Het zal enkele decennia en honderden miljarden kosten om deze vervuiling op een ordentelijke manier weg te werken. Schattingen over Vlaanderens ecologische schuld variëren van minstens 260 miljard frank tot meer dan 1.000 miljard frank. Alleen al om de bodemsanering grondig aan te pakken, is er over een periode van twintig jaar minstens 300 miljard frank nodig. Terwijl de Vlaamse regering daarvoor in 1998 slechts 1,3 miljard frank uittrok. Cijfers waar je stil van wordt. Ook tegenover de derde wereld bouwde het Noorden een ecologische schuld op. Het Noorden legt beslag op een groot deel van de natuurlijke hulpbronnen. De exploitatie en ontginning gebeuren al te vaak op een voor de lokale gemeenschap onrechtvaardige en ontwrichtende manier, zowel sociaal als ecologisch. We verschepen zelfs een deel van de afvalberg van het Noorden naar het Zuiden. Agalev stapt hier niet in mee. Het is aan het Noorden om de ruimte te creëren waarin het Zuiden op zijn manier een evenwaardige ecologische welvaart kan opbouwen.  Niet alleen slimme en propere technologieën  Tegenover het tanend en haperend milieubeleid plaatst Agalev ecologische duurzaamheid. Ecologische duurzaamheid stelt grenzen aan het milieugebruik. Grenzen die we vanuit mondiaal perspectief moeten vastleggen. Dat is de enige rechtvaardige manier om iedereen op de aarde een menswaardig en kwalitatief evenwaardig leven te garanderen. Het huidige productie en consumptiepatroon veroorzaakt een te grote milieudruk. Die druk verminderen is een relevante uitdaging. Duurzame ontwikkeling is daarbij het richtsnoer. Agenda 21, het Biodiversiteitsverdrag, het Verdrag over Klimaatverandering en de Bossenverklaring legden hierover de eerste internationale afspraken vast. De uitvoering ervan mag niet langer op zich laten wachten. Als het van Agalev afhangt, nemen Europa, België en Vlaanderen hierin het voortouw. Duurzame ontwikkeling vergt aangepaste slimme technologieën, die het milieu minder belasten, in combinatie met een doelgerichte aanpak van de bestaande milieuproblemen. Nu reeds staat vast dat het mogelijk is om de aanwezige hulpbronnen vier keer zo efficiënt te gebruiken. Op middellange termijn is het nodig de milieu-impact met minstens een factor tien terug te dringen. Maar een zuiver technologische invulling van duurzame ontwikkeling volstaat niet. Wat baten energiezuiniger auto’s als we met z’n allen meer autokilometers afleggen en daardoor de totale uitstoot de hoogte injagen? Ook andere keuzes dringen zich op. Zoals de keuze om welvaart een nieuwe en rijkere, ecologische inhoud te geven, die vooral oog heeft voor de kwaliteit van het leven. Nu al kan je hiervoor kiezen. Je vindt biologische producten in speciaalzaken én in grootwarenhuizen. Voedselteams leren je anders consumeren. In de wereldwinkel betaal je eerlijke prijzen voor derdewereld producten. En de nieuwe A-labels tonen je energiezuinige koelkasten of wasmachines. Die keuze voor een ecologische welvaart vraagt ongetwijfeld een mentaliteitsverandering. Kiezen voor beter in plaats van voor meer. Voor kwaliteit boven kwantiteit of consumentisme. Kiezen voor een gezond leefmilieu boven nog meer materiële welstand.  In één generatie  Ecologische duurzaamheid krijgt gestalte vanuit een samenwerking tussen bevolking, verenigingen en organisaties, overheid en sociale partners. En heeft nood aan een breed maatschappelijk draagvlak. Alle betrokkenen staan in dat opzicht voor een sociaal-ecologisch emancipatieproces. Het is aan de overheid om het voortouw in de ecologische ombouw te nemen, de grote oriënterende lijnen uit te zetten, en de bevolking daadwerkelijk te betrekken bij de concretisering op het terrein. Dit scenario wil Agalev in één generatie het eerste kwart van de 21ste eeuw opgebouwd zien. Alles in een slag oplossen kan niet. Maar de contouren uittekenen van een nieuwe economie, van nieuwe meer rechtvaardige machtsverhoudingen op wereldniveau, van een gewijzigd consumptiepatroon, dat is wel degelijk in een generatie te realiseren.  Doelgericht  Wie een grondige analyse maakt van de bestaande milieuproblemen, stuit voor de voornaamste groep van milieuproblemen water-, luchten bodemvervuiling op dezelfde oorzaak: het onaangepast gebruik van energie en hulpbronnen. Zowel in de energiesector, de landbouw of de mobiliteit. Wie dit onaangepast energie en grondstoffengebruik in die sectoren structureel aanpakt, boekt meteen resultaten op verschillende milieudomeinen. De overheid speelt hierin hoe dan ook een voortrekkersrol. Ofwel laat zij de markt, die enkel oog heeft voor meer consumptie en daarmee ecologische duurzaamheid dikwijls in de weg staat, de vrije hand, ofwel treedt zij corrigerend op, sociaal en ecologisch. Een eerste eenvoudige stap is niet langer voordelen te geven aan niet of weinig duurzame ontwikkelingen. Enkele voorbeelden? De fiscale vrijstellingen voor de luchtvaart wegwerken, de grote bedragen die nog steeds aan nucleair onderzoek worden besteed, schrappen en de waarborgregelingen voor de wapenhandel afschaffen. Meer fundamenteel is Agalev voorstander van een overheid die economie en ecologie verzoent. Duurzaam produceren en consumeren wordt zo de meest logische keuze. Dit vergt een ecologisch innovatieklimaat. Daarin is geen plaats voor vervuilende productie en consumptie en richten de investeringen zich op een schone productie. Het maximaal verwerven, opbouwen en benutten van de aanwezige kennis is cruciaal in dit proces. Voor de werkgelegenheid creëert het een win-win situatie: minder vervuiling en meer (duurzaam) werk.    EEN EUROPESE UITDAGING    De Europese Unie is het uitgelezen beleidsniveau om een kader te creëren dat alle lidstaten samen naar de weg van de ecologische ombouw leidt. Een gekend voorbeeld is de invoering van een CO 2 -energieheffing. Doe je dit op Europees niveau, dan krijg je een veel grotere impact dan op het niveau van een individuele lidstaat. De schaal en de markt zijn veel groter en het zet de andere economische blokken voor hun verantwoordelijkheid. De Europese Unie kan in dit opzicht het proces van ecologische duurzaamheid een flinke stoot voorwaarts geven. Bovenop dit gemeenschappelijk milieubeleid blijft het voor individuele lidstaten mogelijk om verder en sneller te gaan, bijvoorbeeld in het afvalbeleid. Blijven Europese initiatieven uit, dan mag dit geen alibi vormen om bij de pakken te blijven zitten. Waarom zou België zich op wereldniveau geen voortrekkersrol toemeten in het streven naar nieuwe en meer verdergaande akkoorden over duurzame ontwikkeling? Op Europees niveau is het in ieder geval aangewezen samenwerking te zoeken met omliggende duurzaamheidgezinde landen om samen voorop te lopen.    EEN GROEN OFFENSIEF    Een mix van initiatieven in energie, landbouw en mobiliteit, de meest cruciale sectoren, kan de ecologische duurzaamheid een stevige portie zuurstof toedienen. Ecologische duurzaamheid biedt grote voordelen voor bedrijven en consumenten. Hen hiervan overtuigen is de kunst. Zo zullen ze sneller bereid zijn de weg van de verandering in te slaan. De inbreng en inzet van verenigingen en organisaties kan daarin een doorslaggevende rol spelen. In ieder geval is een groener belastingstelsel dringend aan de orde van de dag. Waarom nog langer talmen om eindelijk de belasting op arbeid te verschuiven naar een belasting op energie? Om door milieuheffingen de milieukosten in de economie te integreren? Om ecotaksen, groene BTW-tarieven en ecoboni in te voeren die milieuvriendelijk consumeren ondersteunen? Om ecolabels te voorzien die de consument informeren over alle milieuaspecten van een bepaald product? Voor steun aan onderzoek en ontwikkeling schrijft Agalev een andere aanpak voor en ook de expansiewetgeving willen we hervormen. Wij willen alle troeven inzetten om de ecologische innovatie op gang te trekken. Kleine en middelgrote ondernemingen spelen daarin een belangrijke rol. Omwille van hun flexibiliteit zijn ze sneller in staat om zich aan te passen aan de veranderende economische situatie. In zo’n klimaat verschuift het gewicht naar de dienstverlening (informatica, media, herstellingen, kringloop) en de maatschappelijke voorzieningen (kinderopvang, cultuur, onderwijs). Binnen dit ecologisch innovatieklimaat gaat er veel aandacht naar investeringen in het openbaar vervoer, biologische landbouw, rationeel energiegebruik en duurzaam bouwen.  Energiebesparing als energiebron  Ecologische duurzaamheid betekent voor Agalev in de eerste plaats een drastische daling van het energiegebruik en de afbouw van risicovolle energieproductie. Energiebesparing wordt de belangrijkste energiebron voor de toekomst. Kernenergie is en blijft een enorme bedreiging voor bevolking en milieu. We kunnen niet langer om een snelle afbouw heen. Maar ook het grootschalig gebruik van fossiele brandstoffen in de industrie en de traditionele elektriciteitsopwekking in grote krachtcentrales zijn niet langer houdbaar omwille van het broeikaseffect. In de energiesector gaat 76% van het budget voor onderzoek en ontwikkeling naar kernenergie en energie uit fossiele brandstoffen, 16% naar energiebesparing en slechts 4% naar hernieuwbare energie. Voor Agalev een onaanvaardbare situatie. Wat willen we dan wel? Massaal investeren in energiebesparende maatregelen zoals warmte-krachtkoppeling en in alternatieve energievormen, zoals winden zonne-energie, en energie uit biomassa. Energie duurder maken door de invoering van een energie en CO 2 -heffing en scherpere energienormen invoeren voor gebouwen, installaties en gebruiksvoorwerpen!  Duurzame landbouw  De intensieve industriële landbouw, zoals België en Nederland die toepassen, is in een uitzichtloze en weinig duurzame positie terechtgekomen. Het hoge productieniveau, de mestoverschotten, het pesticidengebruik maken het tot een van de meest vervuilende sectoren. Kan Vlaanderen in 2003 aan de door de EU opgelegde milieukwaliteitseisen voor grond en oppervlaktewater voldoen? Dat is hoogst onzeker. Onlangs kreeg de Vlaamse minister voor Leefmilieu een zware blaam te verduren van het Europees Parlement. Vlaanderen springt slordig om met de nitraatrichtlijn en het nieuwe MAP belooft hierin niet veel verandering. Met alle gevolgen van dien voor de kwaliteit van ons drinkwater... De veehouderij laat zich weinig gelegen aan diervriendelijkheid. En de kwaliteit van de landbouwproducten is duidelijk niet altijd langer gegarandeerd. Of negeren we de hormonen, antibiotica en pesticidenrestanten? Of de genetisch gemanipuleerde tomaten en sojabonen? Agalev pleit voor een snelle omschakeling naar een duurzame biologische landbouw. Ons doel? Opnieuw gezond en kwaliteitsvol voedsel produceren, de landbouwer een rechtvaardig en duurzaam inkomen garanderen en het evenwicht tussen landbouw en milieu herstellen. Dit kan niet anders dan gepaard gaan met een daling van de veestapel. We dagen de Vlaamse en federale overheid uit om de biologische landbouw ernstig te nemen en krachtig te steunen. Ook de vleesconsumptie mag best naar beneden. Al te veel landbouwgrond wordt ingezet voor veevoederproductie. Ons hoog verbruik is vanuit het oogpunt van de volksgezondheid niet aangewezen en in wezen niet te verzoenen met een diervriendelijke behandeling van de veestapel.  Beter openbaar vervoer  De groei van de automobiliteit lijkt geen grenzen te kennen. Over vijftien jaar tijd verwacht het Ruimtelijk Structuurplan Vlaanderen (RSV) nog stijgingen van het personenvervoer tot 60%, van het vrachtvervoer tot 100%. Nochtans is de hoge milieufactuur van de automobiliteit niet langer te verantwoorden. Het constant stijgend autogebruik doet ook elke daling van de schadelijke uitstoot aan uitlaatgassen als gevolg van technologische innovaties teniet. Om maar te zwijgen over de andere negatieve kanten zoals de ruimte-impact (wegen, parkeerinfrastructuur), de leefbaarheidsproblemen en het hoge aantal verkeersslachtoffers. Dit kan je deels in evenwicht brengen door het individueel autogebruik duurder te maken en alternatieve vormen van autogebruik, zoals autodelen en carpoolen, te steunen. Minder autokilometers, daar is het om te doen. Maar daarvoor heb je een beter openbaar vervoer nodig. Dat openbaar vervoer is echter nog altijd niet klaar voor de grote omslag. Als de NMBS haar aanbod aan treinen lichtjes verhoogt bij de invoering van een nieuwe IC/IR-dienstregeling, slaat het hele net in de knoop. Ons groen offensief concentreert zich in de eerste plaats op dit mank lopend openbaar vervoer. Massale investeringen in infrastructuur en materieel kunnen het openbaar vervoer op één decennium klaar maken voor de grote omslag. Koppel daaraan lagere tarieven voor de trouwe klant en het openbaar vervoer kan tot het dubbel aantal reizigers vervoeren... Investeren in het fietsbeleid is het tweede grote alternatief. De fiets is zeker voor de korte afstand een alternatief zowel voor het autoverkeer als het soms overgevraagde of vastlopende openbaar vervoer. Om veilig te kunnen fietsen zijn vrijliggende fietspaden of aparte fietsstroken nodig van zodra de snelheid van het autoverkeer boven de 30 km/uur uitkomt. In dat opzicht is Agalev voorstander van de veralgemening van de zone 30 in alle woongebieden. Binnen de bebouwde kom is 50 km/uur enkel toegelaten op de verbindingswegen. Elke herinrichting van de weg houdt rekening met de maximale snelheid. Om het fietsbeleid van de grond te krijgen is zeker op Vlaams niveau een totaalplan Fiets nodig. Het bevat zowel een investeringsplan als een korf van maatregelen die het fietsgebruik positief kunnen beïnvloeden (vooral in woon-scholen woon-werkverkeer). De aanleg van fietspaden drastisch opdrijven hoort daar zeker bij. Algemeen is het van even groot belang om op straten en pleinen meer ruimte en veiligheid voor de zwakke weggebruiker te creëren. In combinatie met de investeringen in het openbaar vervoer, is er dan zowel op de korte als op de lange afstand een alternatief voor Koning Auto.  Meer ruimte voor open ruimte  Het ruimtelijk beleid in Vlaanderen heeft in de voorbije decennia ronduit gefaald. Dat staat buiten elke twijfel. Met sterk uitgedijde steden en een enorm versnipperd ruimtegebruik enerzijds, het gebrek aan ruimte voor natuur en open ruimte anderzijds. Agalev heeft een totaal andere ruimtelijke ordening voor ogen. Het RSV is daarin slechts een eerste en minimale stap, voor ons onvoldoende en enkel nog maar op papier ingevuld. Agalev is vragende partij om de grenzen tussen steden en landelijk gebied snel en duidelijk af te bakenen. De bijkomende woonbehoeften zoals voorzien in het RSV kunnen we op die manier vooral in de stedelijke gebieden realiseren. En het wordt mogelijk om in de landelijke woonkernen de verdere verstedelijking tegen te gaan. In ieder geval vraagt Agalev de in het RSV voorziene minimale dichtheden toe te passen. De ruimtevraag voor bedrijven kan worden ingeperkt door hen compacter te laten bouwen en werken. We gaan ervan uit dat dit minstens tot een halvering van de bijkomende ruimtevraag kan leiden. Een strak handhavingsbeleid, dat vooral preventief werkt en bouwovertredingen vroegtijdig verhindert, vermijdt verder ontsporingen.  Natuur en dierenwelzijn  Vlaanderen heeft ten opzichte van andere landen nauwelijks natuurgebieden afgebakend laat staan beschermd en de ontwikkelingskansen voor de natuur zijn ondermaats. Dit is het gevolg van een jarenlange stiefmoederlijke behandeling van de natuur. Dit moet veranderen. Een goed natuurbeleid vrijwaart en verhoogt de biodiversiteit en de verscheidenheid in ecosystemen. Daarvoor is de integratie van het natuurbeleid in de andere beleidsdomeinen noodzakelijk. De natuur is er voor iedereen. Een basiskwaliteit voor de natuur in heel Vlaanderen is een eerste vereiste. Daarnaast is er een gebiedsgericht beleid nodig binnen de concepten Vlaams Ecologisch Netwerk (VEN), natuurverwevingsgebieden en natuurverbindingsgebieden. Meer en grotere reservaten zorgen voor het behoud en een goed beheer van waardevolle natuurzones en voor de nodige rustplaatsen. Het soortenbeleid ten slotte beschermt onze inheemse dieren plantsoorten. Ons groen offensief levert meer ruimte voor natuurontwikkeling op. De in het RSV voorziene ruimte voor natuur en bos is voor Agalev het absolute minimum minimorum. We stellen voor om op korte termijn vast te leggen hoe verdere uitbreidingen na 2007 tot stand kunnen komen. Maar de natuur verdient ook bescherming buiten de natuurgebieden. Ook in de directe wonen werkomgeving is er nood aan natuurlijk groen. Tot slot zijn ook compact ruimtegebruik en een meer gericht vestigingsbeleid voor verkeersaantrekkende bestemmingen en functies hefbomen in een andere offensieve mobiliteitsaanpak. In elke stad een stadsbos is zeker geen overbodige luxe. Natuur heeft ook een eigen bestaansrecht, waar de mens verstandig en verantwoordelijk mee hoort om te gaan. Dieren met respect behandelen is een basisvereiste. In de veehouderij is een hele omslag nodig. De leefomstandigheden van dieren vragen een drastische verbetering: minimumoppervlakte, vrije loop, gevarieerd voedsel. Als bijzondere maatregelen vragen we een verbod op wrede fokmethodes en op langeafstandstransporten. Vanuit dezelfde redenering verdedigt Agalev het vervangen van de jacht door ecologisch wildbeheer. Respect hebben voor de natuur betekent ook zoveel mogelijk dierproeven mijden en ze enkel toelaten wanneer geen andere alternatieven mogelijk zijn en ze noodzakelijk zijn om de volksgezondheid te verbeteren of te handhaven. Genetische manipulatie van dier en plant willen we sterk aan banden leggen op basis van duidelijk vastgelegde ethische normen. Zo is het klonen van mensen, maar ook van dieren, onaanvaardbaar.    ACTIEVE OVERHEID    Ecologische duurzaamheid valt niet uit de hemel. Het is een proces, waarbij het de taak van de overheid is om de maatschappelijke keuze voor ecologische duurzaamheid in een beleidskader te gieten. Dat kader geeft aan in welke richting de economische activiteiten zich dienen te oriënteren. In een ecologisch duurzame maatschappij vertaalt zich dat niet in een eindeloze reeks van al dan niet papieren verplichtingen. Het komt er wel op aan duidelijk grenzen vast te leggen en die vervolgens streng te controleren en handhaven. De kinderen vormen de meest zwakke en kwetsbare groep in de samenleving. Daarom schuiven we ze als leidraad voor nieuwe normen naar voren. Een andere leidraad is het leefmilieu op zich. De normen beogen dalende emissies of een verbod op uitstoot van concentraties van stoffen die de volksgezondheid of het leefmilieu in gevaar brengen. Er is in dat opzicht nood aan een chemische hygiëne. Dit geldt onder meer voor stoffen die kankers verwekken of die onze vruchtbaarheid bedreigen. Voor al te schadelijke stoffen vragen we een totaalverbod. In de toekomst willen we het gebruik van nieuwe chemicaliën afhankelijk maken van voorafgaandelijk onderzoek op schadelijkheid voor mens en leefmilieu. Waar de bedrijfscultuur van de sector het toelaat, kunnen de bedrijven zelf kiezen hoe ze aan die milieuverplichtingen en -normen kunnen voldoen. Zelfregulering, keurmerken en gedragscodes langs de ene kant, milieuaudits, milieuzorgplannen langs de andere kant zijn belangrijke instrumenten om milieuschadelijke activiteiten te verminderen en te voorkomen. Het huidig vergunningssysteem is sterk bureaucratisch, waardoor de essentiële normen verzuipen in een woud van bepalingen. Er gaan nu meer middelen en personeel naar de controle van de vele, soms triviale vergunningsaanvragen, zoals voor de zoveelste gelijkaardige schrijnwerkerij of carwash. Ondertussen faalt de handhaving rond essentiële punten: dioxines, vermesting, enzovoort. Deze papierwinkel draagt op geen enkele manier bij tot duurzame ontwikkeling. Agalev wil daarom het hele systeem vereenvoudigen door enerzijds te werken met typevergunningen voor wel omschreven activiteiten, anderzijds met vergunningen op hoofdlijnen (die leggen de te bereiken milieudoelstellingen vast) voor grote complexe industriële bedrijven.  Openbare milieuzorgsystemen zijn de sleutel voor de democratische controle op dit vergunningssysteem vanuit de samenleving. Beleidsovereenkomsten met bedrijfssectoren en gemeenten kunnen daarin een rol spelen voor zover ze enkel afspraken met een uitvoerend karakter vastleggen. De beleidsdoelstellingen vastleggen en de naleving ervan controleren zijn overheidstaken en kunnen niet worden bijgeschaafd via onderhandelingen en overeenkomsten. In die context kunnen zogenaamde verhandelbare emissierechten een rol spelen, op voorwaarde dat ze een tijdelijk en lokaal karakter hebben. Ze hebben enkel uitwerking op het niveau van een industriegebied, binnen één land of regio, niet grensoverschrijdend. De bedrijven in dat gebied worden op die manier gezamenlijk verantwoordelijk voor een afname van de hen toegemeten milieugebruiksruimte. Ze verdelen kosten en baten op de voor hen meest gunstige manier.  En de winnaar is...  Duurzaam produceren is vaak efficiënter en dus ook goedkoper voor de samenleving in haar geheel. Voor individuele bedrijven kan het in een eerste fase meerkosten met zich meebrengen, overheidssteun kan dit rechtzetten. Wie snel de stap waagt, zal maximaal gebruik kunnen maken van de overheidssteun en van de publiciteitseffecten naar het stijgend aantal milieubewuste consumenten. En hij/zij staat er goed voor wanneer straks de milieukosten worden doorgerekend. De overheid kan daarop inspelen door steun te geven aan voorlichting voor de bedrijven, door mee te werken aan sectorafspraken, keurmerken en promotiecampagnes, door haar aan koopbeleid op duurzaam geproduceerde goederen af te stemmen. Kortom, bedrijven die overschakelen op een ecologisch duurzame productie, varen er wel bij. Ook de milieubewuste consument is winnende partij. De energiefactuur daalt spectaculair en duurdere apparaten betalen zichzelf snel terug, zelfs zonder ecobonus. Wanneer steeds meer mensen de stap zetten, wanneer de overheid deze evolutie stimuleert en ondersteunt en zelf ook ecologisch gaat kopen, kunnen de prijzen van ecologische producten snel zakken. .    EEN GENERATIE LANG VOLHARDEN    Duurzaam bouwen, biologische voeding, een nieuw leefklimaat in steden en dorpen... de winst kan enorm zijn wanneer we een generatie lang volharden in de juiste keuze voor ecologisch duurzaamheid. Want wanneer we de milieusituatie in één generatie drastisch kunnen ombuigen, verhogen we zonder twijfel de kwaliteit van leven met een reuzensprong en bieden we de komende generaties uitstekende toekomstperspectieven. Wie wil daarvoor niet tekenen? Agalev wil deze stap niet uitstellen tot later, maar er nu aan beginnen. We zijn er klaar voor.  Sociale rechtvaardigheid  Hijgend de wachtkamer van de dokter binnenlopend... Die file op weg naar huis was er net te veel aan. En dan die stapel werk die ik nog meenam om op tijd te kunnen vertrekken. Dat moet dan maar vanavond. Hopelijk duurt het hier niet meer te lang, want anders blijft kleine Jonas straks in de kinderopvang weer als laatste wachten. Misschien kan ik nog vlug langs de groenteboer om extra vitamientjes te halen. En ik mag zeker niet vergeten te bellen naar mijn broer om te horen of hij eindelijk al een antwoord heeft op zijn sollicitatiebrieven. Zwijgend door het raam naar buiten kijkend... Nog twee uur wachten eer ik de kinderen aan school kan ophalen. Zonder hun lawaai kan ik alleen maar piekeren. Hoe moet dat nu met de job die de VDAB me heeft voorgesteld? Ik wil wel graag het huis uit, maar die wisselende uren, en dan ook nog zo vroeg ‘s morgens. Wat met de kinderen? En wat zal ik verdienen? We kunnen nu al niet rondkomen, en als ik dan ook nog een opvang moet betalen?  We leven in een merkwaardige maatschappij. Nooit eerder in de geschiedenis bereikte de samenleving zo’n hoog consumptieniveau. En toch voelen veel mensen zich er niet meer in thuis. De algemene levensverwachting nam toe, maar tegelijk kwamen er nieuwe beschavingsziekten en ernstige gezondheidsrisico’s door milieuproblemen. Al verdien je nog zoveel, wanneer het te warm wordt in de zomer, moeten ook jouw kinderen binnenblijven bij het ozonalarm. Onze welvaartsmaatschappij biedt duidelijk geen garanties op meer kwaliteit van leven, integendeel. De economie groeide spectaculair, en toch is de structurele werkloosheid groter dan ooit. Terwijl aan de ene kant veel mensen zich te pletter werken of tot in het absurde flexibiliseren in de 24-uurs-economie, mogen meer en meer mensen niet meer mee doen. Terwijl steeds meer Belgen dagelijks de beurspagina’s in de kranten naspeuren om te zien hoe het met hun aandelen gaat, groeit aan de andere kant van de samenleving het aantal bestaansminimumtrekkers. Minder kwaliteit van leven en nieuwe tweedelingen, ze komen niet zomaar uit de lucht vallen. Ze hangen samen met keuzes van politici die het algemeen beleid ook het sociale eenzijdig afstemmen op een enge economische logica. Onder het motto werk, werk, werk en nog eens werk komen werknemers onder druk te staan om nog meer te presteren in moeilijker omstandigheden. Tegelijk worden werkzoekenden geactiveerd om toch maar een vaak minderwaardige job aan te nemen. De sociale bescherming die de maatschappij aanbiedt, is steeds meer aan voorwaarden gebonden. Betaalde arbeid uitoefenen is er een van. Enkel wie betaalde arbeid verricht, is maatschappelijk nuttig. En net daar knelt het schoentje. Mee kunnen in de tredmolen van de moderne economie is immers voor velen niet vanzelfsprekend. Ze worden daardoor als werkonwillig beschouwd en raken stilaan het contact met de samenleving kwijt.  Welk antwoord hadden de voorbije regeringen hierop? Volgens hen is er maar één weg mogelijk: de competitiviteit verhogen, de economische groei terug op gang trekken en de concurrentiekracht en flexibiliteit verder aanscherpen. Meer flexibiliteit als dé oplossing voor de werkloosheid in onze kennismaatschappij? Dat klinkt goed, maar legt zo’n stelling de verantwoordelijkheid voor het maatschappelijk meetellen niet al te gemakkelijk bij het individu zelf? Wie al jaren zonder werk zit, is niet in een handomdraai klaargestoomd voor een veeleisende baan. Bedrijven willen trouwens liever vaak te hoog opgeleide mensen voor hun beschikbare functies, dan zelf te investeren om iemand die lager opgeleid is te laten groeien in zijn of haar taak. Alles inzetten op een verhoging van de concurrentiekracht biedt geen oplossing voor iedereen. Het stelsel van sociale bescherming is innig vervlochten met deze enge invulling van economie. Loonarbeid is de norm, een kostwinnersmodel de regel en een geloof in voortdurende economische groei het cement. Ondertussen is gebleken dat de financiering van de sociale zekerheid door vooral lasten op arbeid niet houdbaar is. Vrouwen hebben terecht hun plaats op de arbeidsmarkt opgeëist en het klassieke gezin is al lang niet meer de overheersende leefvorm. Ten slotte is het ook al lang duidelijk dat meer economische groei niet leidt tot meer werkgelegenheid of alleszins niet in die mate dat er een perspectief komt voor die honderdduizenden mensen die nu zonder werk zitten. Door die economische groei wordt trouwens ook het leefmilieu verder aangetast en komt dus ook de algemene levenskwaliteit in het gedrang. Een sociale zekerheid die te veel steunt op de gangbare economische logica, biedt geen antwoord aan de nieuwe sociale en ecologische risico’s.  Naar een leven in verbondenheid  Agalev wil meer kwaliteit van leven voor iedereen, in een economie die aan iedereen ecologische welvaart garandeert. Daarvoor is een sociaal stelsel nodig dat rekening houdt met de maatschappelijke evoluties van vandaag en morgen. Dat aansluit bij de verwachtingen van mensen om hun eigen leven vorm te geven in een zelfgekozen verband en verschillende leefpatronen. Dat de mensenrechten respecteert en versterkt, in het bijzonder van armen en uitgestotenen. Verbondenheid is de inzet van ons toekomstgericht maatschappelijk programma en voedt onze keuze voor ecologische duurzaamheid en voor het herstel van het maatschappelijk weefsel. Agalev bekijkt sociale samenhang binnen de ecologische draagkracht. Nieuwe werkgelegenheidsinitiatieven die naam waardig zijn ecologisch duurzaam. De ecologische ombouw van de economie levert heel wat nieuwe werkplaatsen op. Snel een niet-milieubelastende economische bedrijvigheid invoeren betekent minder gezondheidsklachten die te wijten zijn aan milieuvervuiling. Door lasten op arbeid te verschuiven naar milieugebruik, komen er meer jobs en tegelijk meer middelen voor sociale bescherming. Het maatschappelijk weefsel versterken kan alleen als we kansen over iedereen verdelen. Door de beschikbare loonarbeid te herverdelen en door opleiding om te vormen tot een recht voor iedereen, niet enkel voor wie economisch interessant is. En door alle inkomens een rechtvaardige bijdrage aan het maatschappelijk gebeuren te laten leveren. Agalev geeft op een eigentijdse manier ruimte aan verantwoordelijkheid, met respect voor de positieve kanten van de individualisering. Als mensen meer ruimte krijgen om individueel hun levenspad in te vullen, nemen ze ook gemakkelijker verantwoordelijkheid op voor anderen. Veel mensen willen zorgen voor hun kinderen, voor familieleden of kennissen, maar wensen dat te combineren met een job. Zorgbehoevende mensen willen zelf de regie houden over de organisatie van die zorg en blijven functioneren in de eigen leefomgeving. Het feit dat mensen meer individuele keuzes willen maken, hoeft geen bedreiging te vormen voor de onderlinge solidariteit. Wanneer er meer ruimte is voor het beleven van diversiteit, in verschillende leefstijlen en samenlevingsvormen, dan vormt dat een mogelijke basis voor een eigentijdse solidariteit. Agalev pleit daarom voor een gelijkwaardige benadering van vormen van huwelijk en samenwonen, van diverse vormen van gemeenschapswonen, van alternatieve woonvormen voor ouderen... Dit zowel voor hetero’s als voor homo’s, lesbiennes en biseksuelen. Het beeld van een individu in verbondenheid geeft ook de aanzet om de sociale zekerheid beter aan te passen aan de nieuwe sociale risico’s. Daarom vraagt Agalev een hervorming van de uitkeringen, gericht op sterkere sociale rechten van de verzekerden. Wij denken onder meer aan de omvorming van de kinderbijslag tot een gelijk recht voor elk kind, het stap voor stap afschaffen van de verschillende uitkeringscategorieën in de werkloosheid, het instellen van een basispensioen aangevuld door een pensioenrecht steunend op bijdragen, een afhankelijkheidsuitkering voor zorgbehoevende ouderen. Voor Agalev is verbondenheid de inzet van een concreet maatschappelijk programma dat radicaal kiest voor herverdeling van arbeid, zorg en welvaart.    WERK AAN DE WINKEL    Arbeid is een onvervangbaar onderdeel van het leven van iedereen. Onder arbeid verstaat Agalev: op een zinvolle en creatieve manier bijdragen aan de maatschappij en de persoonlijke ontwikkeling. Op die manier bekeken is arbeid een recht van elke burger. Vandaag wordt dat recht niet aan iedereen gegund, integendeel. Volgens het gangbare denken zijn mensen productief en participeren ze aan de maatschappij als ze een job hebben. Een werkloze die bijvoorbeeld wel de hele dag vrijwilligerswerk verricht in een ziekenhuis, werkt officieel niet en kan zelfs problemen krijgen met de uitkering. Werkzoekenden worden meer en meer onder druk gezet om een opleiding te volgen of een PWA-plaats aan te nemen. Het is een merkwaardige invulling van het recht op arbeid. Maar met de zeer hoge structurele werkloosheid waarmee we nu geconfronteerd worden, is het recht op arbeid voor velen een plicht op arbeid geworden. Als ze daar niet aan voldoen, worden ze ontslagen, geschorst of onzichtbaar gemaakt in de statistieken. Het bestaand arbeidsbestel heeft duidelijk geen antwoord op de hoge structurele werkloosheid. Er worden steeds nieuwe plannen gelanceerd om de arbeidsgeschiktheid van mensen op te drijven, maar die bieden voor zoveel duizenden geen uitkomst. Om het recht op arbeid aan iedereen te kunnen garanderen, wordt het tijd dat we arbeid ruimer bekijken dan enkel betaalde arbeid. Ook zorgarbeid en gemeenschapswerk dragen bij tot de algemene kwaliteit van leven. Is er voor die drie vormen van arbeid op een meer evenwichtige manier ruimte, dan stijgt de kwaliteit van leven voor iedereen. De kwaliteit van arbeid verbeteren, is een belangrijke eerste pijler van ons programma voor meer kansen op arbeid voor iedereen. Mensen willen zich graag engageren voor een job als ze ook zelf een grotere mate van autonomie krijgen over de tijd van hun arbeid, de arbeidsverhoudingen en het verloop van hun loopbaan. Mensen willen meer zelf een invulling geven aan het begrip loopbaan. Ze willen arbeidstijd gemakkelijker kunnen afwisselen met periodes van opleiding, of een periode enkel voor zichzelf of hun relatie. Zieke kinderen, vrienden of ouders verzorgen kan een andere reden zijn om de loopbaan te onderbreken of er tijdelijk even uit te stappen. Daarvoor zijn wetgevende initiatieven nodig die dit garanderen.  Recht op arbeid voor iedereen  Een tweede pijler is de versterking van het recht op arbeid voor iedereen. We vragen een actieve houding van de overheid en de ondernemingen om meer banen te creëren. Dat betekent radicaal kiezen voor een ecologisering van de economie. Belangrijk daarin is eindelijk de te zware lasten op arbeid te verlichten, door die te verschuiven naar milieugebruik. Zo kan een belangrijke win-win situatie ontstaan: meer banen en minder milieuvervuiling. Op een meer milieuvriendelijke manier gaan produceren en consumeren levert niet alleen heel wat banen op. Het is ook de beste garantie op duurzaam werk in de toekomst. Hoe langer men de ecologisering van de economie uitstelt, hoe meer geld in de toekomst nodig zal zijn om de gevolgen van de milieuvervuiling op te vangen. Wie nu investeert in een duurzame economie, zorgt er ook voor dat er later nog voldoende middelen zijn voor sociaal beleid. Als men het recht op arbeid echt serieus neemt, kan men er niet onderuit om de nog beschikbare betaalde arbeid te herverdelen. Ook hier wil Agalev twee vliegen in een klap slaan: meer arbeidsplaatsen creëren en tegelijk de autonomie van werknemers vergroten. Daarom pleiten wij voor een wettelijk individueel recht op een 30-uren-week. Dat wordt de nieuwe norm voor een volwaardige werkweek. Fiscale aanpassingen kunnen de beperkte loonsvermindering die ontstaat door de arbeidstijdverkorting, opvangen. Het inkomensverlies beperkt zich zo tot de hoogste inkomensgroepen. De nieuwe norm verzekert volwaardige sociale zekerheidsrechten, zodat er geen toekomstig inkomensverlies uit voortvloeit. De formule is ook erg interessant voor werkgevers: zij die de vrijgekomen uren toewijzen aan deeltijdse of nieuwe werknemers, zodat het totale arbeidspakket niet daalt, genieten aangepaste sociale bijdragen voor de 30-uren-werknemers. De aanpassingen gebeuren zo dat de arbeidskost uiteindelijk nauwelijks toeneemt. Door het individuele recht op een 30-urenweek op die manier te omkaderen, ligt de weg open voor de sociale partners om hierover collectieve akkoorden af te sluiten. Uiteraard blijft Agalev ook andere sociale akkoorden rond collectieve arbeidsduurverkorting steunen. In ons groen verhaal is het voor iedereen aantrekkelijk om minder uren te werken en komt er meer tijd voor zorg en kwaliteit. Een kortere werkweek, gekoppeld aan een herverdeling van de andere vormen van arbeid, biedt tevens een antwoord op de verschillende vormen van stress waar mensen mee geconfronteerd worden. Verder vragen we de werkloosheidsreglementering in die zin aan te passen dat de overgang van werkloosheid naar arbeid veel gemakkelijker wordt. Wie nu een baan aanneemt, gaat er financieel vaak nauwelijks op vooruit of zelfs achteruit. Een werkzoekende die een baan aanneemt, hoe beperkt die ook is in tijd of loon, verdient het steeds er op vooruit te gaan. In plaats van de uitkering bij overstap naar een baan te schrappen, is het beter die in dat geval gradueel te behouden. Als alternatief voor het huidig PWA-stelsel vraagt Agalev tenslotte de uitbouw van een stelsel van buurtdiensten, waar de meest kwetsbare werkzoekenden maatschappelijk nuttige taken als buurten milieuzorg kunnen verrichten in een regulier statuut. Om het recht op arbeid te kunnen garanderen zijn ten slotte ook nieuwe regels nodig liefst in internationaal verband om een neerwaartse spiraal te voorkomen in de sociale bescherming van werknemers. Een snelle uitbouw van een echt sociaal Europa is nodig, als antwoord op de negatieve gevolgen van de economische globalisering. In eigen land vraagt Agalev onder meer de overheidssteun terug te vorderen van bedrijven die van de ene op de andere dag een groot deel van hun werknemers aan de deur zetten of de deuren definitief sluiten.    GELIJKE PARTICIPATIE VOOR IEDEREEN    Agalev beschouwt het bevorderen van gelijke participatie voor iedereen als de derde en laatste pijler van een programma dat meer kansen op arbeid voor iedereen biedt. Of je man of vrouw bent, jong of oud, wit of zwart, holebi of hetero, met of zonder een handicap, seropositief of niet, het beïnvloedt spijtig genoeg nog steeds je kansen op arbeid. Soms wordt er nog steeds openlijk gediscrimineerd, maar vaak gaat het ook heel subtiel. Officieel verdienen mannen en vrouwen evenveel voor gelijk werk, maar via taakomschrijvingen worden functies zo afgebakend dat er nieuwe verschillen ontstaan, of dat alleen mannen aan de bak komen. Wanneer er geen goed aanbod is aan kinderopvang of wanneer er geen flexibel zorgverlof mogelijk is, wordt de verantwoordelijkheid voor de combinatie van een baan en zorgtaken bij de persoon zelf (dus meestal de vrouw) gelegd. Agalev is voorstander van een doorgedreven genderbeleid dat aandacht heeft voor alle vormen van discriminatie, openlijk of subtiel. Zo’n inclusief beleid snijdt discriminatie de pas af, zodat het emancipatiebeleid niet langer achter de feiten aanholt. Anderzijds blijven de bestaande discriminaties specifieke bestrijdingsmaatregelen vragen. Nieuwe instrumenten zoals een emancipatie-effectrapportage zijn wenselijk, gekoppeld aan concrete maatregelen. Voor allochtonen is er behoefte aan een dringende uitvoering van het Vlaams actieplan. Om dat te doen, gaan overheid, zelforganisaties, sociale partners, arbeidsbemiddeling en anderen samen aan de tafel zitten en verbinden zich tot concrete realisaties. Voor de aanwervingen in overheidsfuncties vragen de Groenen een evenredige vertegenwoordiging van allochtonen. In plaats van een verplichte opleiding, wil Agalev het recht op een opleiding voor werkzoekenden versterken. Opleidingsinstellingen als de VDAB worden door hun beheerscontract steeds meer gedwongen om zich vooral op de interessantste werkzoekenden te richten. Wie moeilijk bemiddelbaar is, komt er minder aan te pas. Wij vragen opleiding en bemiddeling meer op maat te snijden van elke concrete werkzoekende.    ZORG DRAGEN    Zorg en het verlenen van zorg zijn integrale onderdelen van ieders leven. Zorg moet daarom in alle maatschappelijke sferen opgenomen worden en de aanpak van zorgvragen moet steeds gericht zijn op integratie. En iedereen, man of vrouw of jong of oud, heeft ook een verantwoordelijkheid in die zorg. Het blijft echter aan de samenleving om het organiseren van zorgverstrekking mogelijk te maken: door mensen de kans te geven te kunnen zorgen en door goede zorgvoorzieningen aan te bieden. Voor Agalev verloopt de zorg zelf meer op maat van het individu. Deze aandacht voor autonomie mag niet doen vergeten dat dit niet voor iedereen en in alle omstandigheden in gelijke mate mogelijk of wenselijk is. Professionele zorg zal in de diverse sectoren nodig blijven en moet degelijk uitgebouwd worden. Dat zijn de uitgangspunten van de groene visie op zorg.  Zorgen voor kinderen en anderen is een belangrijke vorm van participatie. Maar net als andere vormen van arbeid moet ook de zorgarbeid goed verdeeld worden tussen mannen en vrouwen. Dat kan bijvoorbeeld door aan mannen en vrouwen niet-overdraagbare zorgrechten te verlenen bij de geboorte of ziekte van een kind. Mannen kunnen dan hun dagen zorgverlof niet overdragen aan hun vrouw. Ervaringen uit het buitenland bewijzen dat zo’n maatregel echt effect heeft: de zorg wordt niet alleen beter verdeeld, veel mannen zijn buitengewoon tevreden over de zorgervaring. Dat onderstreept nogmaals het belang van ingrijpende maatregelen als de 30uren-week. Veel mensen dromen van een meer evenwichtig leven, van een leven waarin meer tijd is voor kwaliteit. Om zorg in het algemeen goed te kunnen organiseren, zal het er dus vooral op aankomen de betaalde arbeid mensvriendelijker te organiseren, onder meer door een efficiënt systeem van zorgverlof. Agalev gaat ervan uit dat mensen in principe voor zichzelf willen zorgen. Een alleenstaande oude vrouw hoeft niet te vereenzamen als ze in een leefbare buurt woont, waar ze zich veilig op haar tempo kan verplaatsen en waar de winkel op loopafstand is. Als ze een periode ziek wordt, kan ze met de hulp van bijvoorbeeld haar zoon die zorgverlof genomen heeft, gewoon thuis blijven. De professionele zorg speelt in op die omgeving en ondersteunt moeder en zoon. Wanneer de zorg meer permanent wordt, kan de moeder via een persoonsgebonden budget zelf mee beslissen wie haar de aanvullende zorg zal toedienen: een professionele thuishulp of een familielid, buur of vriend(in). Pas als het echt nodig is of als het netwerk het niet meer toelaat, verhuist de vrouw naar een zorginstelling. Het is een beeld van de zorgzame samenleving die Agalev voor ogen heeft. Zorg verloopt zoveel mogelijk onder regie van het individu en in de eigen omgeving.  Vertrekken van de eigen mogelijkheden en de eigen leefsituatie is voor ons dus prioritair. Opdat mensen uit het persoonlijk netwerk mee een rol kunnen spelen in de zorg, is er nood aan een aangepast kader, waar nodig aangevuld door kwaliteitsvolle professionele zorg. Een degelijk uitgebouwd netwerk aan professionele zorgverstrekking blijft daarom vereist. In de toekomst zal dat netwerk in omvang zelfs nog toenemen. Een urgentieprogramma voor meer werkgelegenheid in de zorgsector blijft een groene prioriteit. Maar we willen dat netwerk wel anders organiseren. Een belangrijk principe daarbij is de ketenbenadering. We stellen voor de hele keten van voorzieningen in één lijn te benaderen: van professionele en niet-professionele thuiszorg (de zogenaamde mantelzorg), over lichtere instellingen, tot instellingen voor zwaar zorgbehoevende mensen. Dat vraagt vooral een andere instelling van zorgverstrekkers, instellingen, verzekeraars en gemeenten en OCMW’s. Al te vaak werkt men nog naast elkaar. Verbondenheid is enkel mogelijk in een rechtvaardige samenleving. Wij vragen een krachtdadiger optreden tegen nieuwe tweedelingen en uitsluiting in de gezondheidszorg, die steeds meer in de greep komt van te strak economische wetmatigheden. Om de toegankelijkheid tot de gezondheidszorg te waarborgen, vragen we onder meer een doorgedreven echelonnering, waardoor men mensen zoveel mogelijk in de eerste lijn van de gezondheidszorg opvangt. Enkel wanneer het echt nodig is, stappen zij over naar meer specialistische of academische geneeskunde. Zo komen we ook dichter bij een meer forfaitaire geneeskunde, waarin zorgverstrekkers beter vergoed worden voor hun zorg voor mensen en minder per prestatie. Meer inhoudelijk willen we ook een bredere benadering van de gezondheidszorg, met onder meer ruimte voor alternatieve geneeswijzen. Dat kan door de erkenningsprocedure voor die geneeswijzen te vereenvoudigen en uit te breiden. Meer rechtvaardigheid in het netwerk van sociale bescherming zal echter tenslotte enkel kunnen wanneer er een bredere financiering komt van de sociale zekerheid, waarin alle inkomsten, ook de vermogens, hun bijdrage leveren.    ARMOEDE UITSLUITEN    Agalev wil dringend een doortastend plan om de armoede aan te pakken, en niet de armen. Steeds meer komen de sociale minimumrechten van mensen immers in de verdrukking door allerhande controles, sancties en voorwaarden. Dat kan voor ons niet. Bereidheid tot werken waarmee gedoeld wordt op de bereidheid een job te aanvaarden mag bijvoorbeeld geen voorwaarde zijn om een bestaansminimum te bekomen. De aanpak van de armoede gebeurt het best op lokaal niveau. Daar kan men gericht inspelen op de concrete leefwereld van de armen en via vernieuwende projecten de spiraal van armoede doorbreken. Het is essentieel af te stappen van een betuttelende aanpak die erin bestaat armen te helpen om zich aan te passen. De armen zelf en hun organisaties verdienen een grotere stem in de beleidsuitvoering. Op het lokale niveau kan men gepast reageren op de stedelijke concentratie van armoede of op de eigen kenmerken van plattelandsarmoede. Die doelstelling kan natuurlijk enkel gerealiseerd worden als de lokale besturen ook de middelen krijgen om het te doen. Het bestaansminimum moet voor het grootste deel worden betaald door de federale overheid. Zo krijgen de grotere steden ook een eerlijke kans om een lokaal welzijnsbeleid vorm te geven. Als signaal voor het politieke belang van de armoedebestrijding, vraagt Agalev dat die bevoegdheid bij een minister komt, in plaats van bij een staatssecretaris.  Sociale achterstelling voorkomen is in alle opzichten beter dan ze naderhand recht te zetten. En op dat vlak is er nog veel werk te verrichten. Agalev streeft naar doelgerichte programma’s om bijvoorbeeld achterstelling op school effectief tegen te gaan, onder andere door een correcte uitvoering van de niet-discriminatieverklaring. Het leerplichtonderwijs moet ook echt gratis worden. Opleiding en begeleiding op maat voor risicogroepen bij de werkzoekenden zijn aan versterking toe. In het woonbeleid vragen we een echte prioriteit voor de meest kwetsbare groepen. Nog steeds komen de mensen die het meest behoefte hebben aan een sociale woning, onvoldoende aan hun trekken in het aanbod van de sociale huisvesting. We pleiten daarom onverkort voor een drastische verhoging van het aantal sociale huurwoningen. Diepgaande sociale rechtvaardigheid kan er enkel komen door een herverdeling van inkomens. Alle mensen moeten vrij kunnen beschikken over voldoende inkomen, om op een menswaardige wijze te kunnen leven en volwaardig en creatief te kunnen participeren aan de samenleving. Het recht op wonen, een gezond en veilig leefmilieu, onderwijs en opleiding en een goede gezondheidszorg zijn essentiële mensenrechten. Zo vraagt Agalev onder meer de bijstandsuitkeringen te versterken. Uitkeringen van sociale zekerheid en bijstand willen we gekoppeld zien aan de welvaartsontwikkeling van de lonen. Voor de uitkeringen van de sociale zekerheid stellen we een stapsgewijze individualisering voor. Voor de alternatieve financiering van de sociale zekerheid komt er een algemene sociale bijdrage, een heffing op de inkomsten uit vermogens en een CO 2 -energieheffing. Agalev wil de sociale zekerheid aanpassen aan de samenleving van vandaag en morgen. Het nieuwe, noodzakelijke evenwicht tussen solidariteit en verzekering ligt voor de Groenen in de combinatie van basisinkomen en sociale zekerheid. Een universele, gewaarborgde uitkering als sokkel van de inkomensverzekering, met aangepaste sociale uitkeringen daarbovenop als een sociaal risico daartoe aanleiding geeft. In dit programma worden de eerste stappen naar dit nieuwe model uitgezet. In de personenbelasting geldt een versterkte progressiviteit. En om echt werk te kunnen maken van een eerlijke fiscaliteit pleiten wij voor een snelle fiscale harmonisering op Europees niveau, zodat onder meer de vermogensbelasting en de energieheffing op een degelijke manier kunnen geregeld worden.    LEVEN IN KWALITEIT    Beter leven en sociale samenhang versterken. Daar gaat het om in het groene sociale programma. Een programma dat tegen de stroom roeit. De stroom die zegt dat meer concurrentie en flexibiliteit onafwendbaar zijn en minder levenskwaliteit en sociale tweedeling onvermijdelijke bijverschijnselen. Daar leggen we ons niet bij neer.  Levende democratie  Burgers zamelen duizenden handtekeningen in om een referendum te organiseren. Mensen zonder papieren bezetten kerken om aandacht te vragen voor hun lot. Jonge gezinnen die onder een verbrandingsoven wonen, voelen zich niet meer veilig. Sterke verklaringen van de verantwoordelijke ministers kunnen hun angst niet wegnemen. Politici winden zich tijdens het televisiejournaal op over de doorgeslagen permissiviteit en het normverval. In hetzelfde journaal zie je consumenten actie voeren tegen de onmenselijke omstandigheden waarin arbeidsters in verre landen sportschoenen in elkaar zetten.  Terwijl de files elke dag langer worden en de luchtvervuiling blijft toenemen, stellen overheid en politiek zich aarzelend op, uit angst met ingrijpende maatregelen hun populariteit op de helling te zetten. De relatie tussen burgers en de overheid, en tussen burgers en politici, ondergaat grote veranderingen. Velen spreken over een kloof, maar dat beeld is eigenlijk te simplistisch. Het gaat hier immers niet zomaar over twee gescheiden werelden die opnieuw te verbinden zijn met een eenvoudige brug. Wel over een gevoel als burger niet betrokken te zijn. Overheid en politiek voeden die afstand, doordat ze hun relatie met de burgers op een voorbijgestreefde manier invullen.    DÉ BURGER BESTAAT NIET    De basis voor maatschappelijke verandering ligt bij de ontwikkeling van eigentijds burgerschap. Dat is het uitgangspunt van Agalev. Dé burger bestaat niet, burgerschap wel. Meer dan vroeger zijn eigentijdse burgers zelfstandig en onvoorspelbaar. Een toekomstgerichte visie op democratie houdt daarmee rekening. Vanuit politieke hoek wordt hier nochtans heel verschillend op gereageerd. De (neo)liberale visie op burgerschap beschouwt burgers als atomen in een marktgerichte omgeving. Zoveel mogelijk tussenstructuren tussen burger en overheid vellen, daar komt het in die visie op aan. Ze miskent daarmee de belangrijke maatschappelijke rol van het tussengebied, de zogenaamde civiele maatschappij. De verbanden in dat gebied vormen nochtans vaak een betere motor tot maatschappelijke verandering dan een te strak sturende overheid. Naast de liberale is er ook een conservatieve reflex. Het conservatieve antwoord bestaat erin de normen en waarden terug te herstellen om zo te komen tot een hechte en meer uniforme gemeenschap. Het nationalisme, dat mensen oproept zich te scharen achter hun (veronderstelde) eigenheid of identiteit is een variant van hetzelfde conservatisme. Het sluit niet aan bij de realiteit van eigentijdse burgers, die tegelijk lid zijn van verschillende gemeenschappen en niet willen herleid worden tot één gezicht.  Brede invulling  Wat bindt burgers wel? Het simpele feit dat mensen samenwonen op een bepaalde plek, door het toeval, door het lot. Niet het gegeven dat ze al dan niet dezelfde huidskleur of overtuiging delen. Niet de overtuiging dat ze één gezamenlijke culturele identiteit of set van waarden delen. Wel hun collectieve bijdrage aan de opbouw van de maatschappij. Vanuit dit vertrekpunt beoogt Agalev een brede invulling van het burgerschap. Als niet iedereen gelijke kansen op onderwijs krijgt, dan is er ook geen sprake van politieke gelijkwaardigheid. Dus geen politieke rechten zonder sociale rechten. Maar ook ecologische rechten horen bij het burgerschap. Kinderen hebben het recht op te groeien in een gezond leefmilieu. Als de toestand van het milieu verder achteruit gaat, worden ook de fundamenten van de democratie bedreigd. Daarnaast ben je als burger steeds lid van verschillende gemeenschappen tegelijk. En in Vlaanderen én in België én in de EU worden er wetten gemaakt die op jou betrekking hebben. Dan is het ook niet meer dan logisch dat je op die verschillende niveaus democratische rechten hebt. Agalev vraagt de overheid deze rechten te garanderen, burgerschap te ontwikkelen en de samenleving bruisend en stimulerend te houden. Vandaar het belang van een degelijk onderwijs en cultuurbeleid.  Dubbele democratisering  Een sterke civiele maatschappij steunt op goed werkende organisaties en degelijke socio-culturele voorzieningen. Politisering, in de vorm van verzuilde structuren, is uit den boze. Agalev pleit voor een onafhankelijk en eigentijds middenveld. Voor een gebied dat vrij is van politiek en overheid, maar tegelijk ook niet wordt ingepalmd door de vrije markt. In dat maatschappelijk middenveld werken burgers samen, in zelfgekozen verbanden, van een kleine actiegroep tot een grote sociale beweging, via samenkomsten in het verenigingslokaal tot een band via het Internet. Burgerschap bindt de mensen in de maatschappij. Het is aan de overheid mensen in hun individuele eigenheid te respecteren, en tegelijk een aantal democratische omgangsvormen vast te leggen. Die omgangsvormen hebben te maken met de democratische rechtsstaat. Alle mogelijke vormen van zelforganisatie van diverse maatschappelijke groepen verdienen steun. Enige voorwaarde is wel het respect voor de democratische basisbeginselen. Op basis van die principes wil Agalev de opbouw van de civiele samenleving ondersteunen. Meer politiek is er nodig wanneer het gaat om grote maatschappelijke keuzes. De vraag of nucleaire energie al dan niet toelaatbaar is, de vraag of genetische manipulatie wel of niet mag, de vraag of internationale handel aan ecologische en sociale criteria moet beantwoorden, die vragen mogen we niet zomaar overlaten aan de wetenschappelijke experts of de vrije markt. Dat zijn maatschappelijke keuzes die om een open en transparant politiek debat vragen. Parlementen spelen daarin een onvervangbare rol. Agalev wil dringend nieuwe impulsen voor de democratie. Dat betekent voor ons een proces van dubbele democratisering: de civiele maatschappij hervormen en het politieke stelsel aanpassen. Het een kan niet zonder het ander.    WIE VERTEGENWOORDIGT WIE?    De aanpassing van het politieke stelsel gebeurt op verschillende niveaus: de rechtstreeks verkozen organen, de verschillende maatschappelijke sferen zoals bedrijven en scholen, de overheid, de rechtsstaat en de verbanden tussen landen of groepen landen. De vertegenwoordigende organen (parlementen, provincie en gemeenteraden) vervullen een essentiële rol binnen onze democratie, maar tegelijk vormen ze een te smalle invulling van die democratie. Agalev wil daarom de vertegenwoordigingsdemocratie een fikse dosis zuurstof toedienen. De uitbreiding van de representatieve democratie is voor Agalev een prioritair vernieuwingsspoor. De politieke rechten van burgers versterken is een van de sleutels tot die vernieuwing. Zo willen we een wettelijke regeling die op alle politieke niveaus het petitierecht installeert en bindende referenda en volksinitiatieven mogelijk maakt. Verder willen we de opkomstplicht vervangen door het stemrecht. Dat zal de politici aanzetten tot een meer actieve houding bij de organisatie van de democratie. Het getuigt trouwens van meer vertrouwen in burgers. Politiek is nog al te vaak een mannelijk bedrijf. Het wordt tijd dat hierin écht verandering komt. Agalev wil nú een doorbraak forceren. We vragen daarom het ritsprincipe wettelijk te regelen: minstens op de eerste helft van de kieslijsten (bij effectieven en opvolgers) komt dan afwisselend een vrouw of man. De regel die bepaalt hoogstens 2/3 van de mandaten aan hetzelfde geslacht toe te wijzen, willen we toegepast zien in alle uitvoerende organen op de verschillende beleidsniveaus. Maar er kan nog heel wat meer veranderen. Een beter statuut voor gemeenteraadsleden, een betere regeling voor de vergader uren, meer mogelijkheden voor kinderopvang... maken het voor vrouwen en mannen gemakkelijker een politiek mandaat te combineren met andere taken. Stemmen moet in de toekomst kunnen vanaf 16 jaar. En verder willen we snel een regeling voor het stemrecht voor niet-Belgen. Agalev wil dat ze kunnen stemmen op alle niveaus, na vijf jaar wettelijk verblijf in het land. Eigenlijk is het een regelrechte schande dat het stemrecht voor niet-Belgen nog steeds niet geregeld is. Stemrecht toekennen aan mensen die hier al jaren verblijven, werken en belasting betalen is een van de essentiële stappen om deze mensen ook de kans te geven verantwoordelijkheid op te nemen. Mensen stemrecht geven en niet hen verplichten de nationaliteit aan te nemen, sluit volgens ons het best aan bij het meervoudig burgerschap dat wij verdedigen.    RADEN ALLERHANDE    De werking van de verschillende democratisch verkozen raden verbeteren, is een andere sleutel in ons streven naar vernieuwing. Dat houdt een vernieuwing van de afspraken voor mandatarissen in. Zo vragen we een goede decumulatieregeling. Belangenvermenging is uit den boze, net als politieke benoemingen en dienstbetoon. Er moet ook een einde komen aan misbruiken door mandatarissen, zoals bijvoorbeeld het oneigenlijk gebruik van onkosten en verplaatsingsvergoedingen, waarmee het Europees Parlement geconfronteerd werd. Agalev wil dit wel koppelen aan een volwaardig sociaal statuut voor parlementsleden, en een betere regeling voor mandatarissen op de lagere niveaus. En wat met de adviesraden? Agalev wil hun aantal beperken en de band met de verkozen organen hechter aanhalen, zonder daarom afhankelijkheid tussen beide te creëren, integendeel. We vragen de verkozen organen steeds te reageren op de adviezen en toe te lichten welke rol ze speelden in de besluitvorming. Voor bepaalde diensten, bijvoorbeeld het openbaar vervoer, bepleiten we de oprichting van gebruikersraden. Verder bepleiten we een regeling voor het oprichten van burgerjury’s op de verschillende beleidsniveaus. Het gaat om representatief samengestelde jury’s van burgers, die worden aangesproken om een gemotiveerd advies te geven over algemene beleidsvraagstukken. In ons land bestaan burgerjury’s nog niet, maar in andere landen zijn er positieve ervaringen. Zo sprak een Franse burgerjury zich in juni ‘98 uit voor een moratorium op alle genetisch gemanipuleerde gewassen die een antibioticaresistentie bevatten, wat mede de houding van de regering bepaalde in dit dossier.    DEMOCRATIE OP DE VLOER    Burger zijn betekent participeren aan de maatschappij. Dat doe je natuurlijk niet alleen via de kanalen van de politieke besluitvorming. Je houdt niet op burger te zijn als je de poort van het bedrijf of de school bent gepasseerd. Daarom wil Agalev de democratie ook uitbreiden in de verschillende maatschappelijke sferen. Werknemers hebben het recht zich te organiseren op het niveau van hun eigen bedrijf. Bijvoorbeeld om te controleren of het bedrijf zich houdt aan sociale en milieuregels. En ook in scholen kan er nog heel veel gebeuren om jongeren op een actieve wijze inspraak te geven. Een levende democratie kan niet zonder de inbreng van kinderen. De jongste jaren groeit de aandacht voor kinderrechten, en dat is een goede zaak. Agalev wil de participatie van kinderen in alle domeinen van het maatschappelijk leven bevorderen. Kinderen hebben vanuit hun leefwereld en op hun niveau belangrijke dingen te zeggen. Zo vragen we bijvoorbeeld in geval van een echtscheiding het hoorrecht voor kinderen automatisch in te bouwen bij elke procedure, en niet enkel toe te staan op aanvraag.    EEN GOED WERKENDE OVERHEID    Door mensen meer participatiemogelijkheden te geven, versterk je hun vertrouwen in de democratie. Maar je moet ook systematisch de sociale achterstelling wegwerken. Zolang er sociale uitsluiting is, kunnen mensen niet gelijkwaardig politiek participeren. Maar participatie in die brede zin is maar een zijde van de medaille. Het is minstens even belangrijk dat mensen het gevoel krijgen dat de overheid werkt, dat ze goed draait en doet wat ze moet doen. En daarbij gaat het niet zozeer over meer of minder overheid, maar vooral over een betere overheid. Een goede, correcte en open dienstverlening van de overheid is onmisbaar. Zo wil Agalev bijvoorbeeld tussen de verschillende overheden een verwijsverplichting instellen, waardoor vragen of klachten steeds op de juiste plek terechtkomen. Van ambtenaren verwachten we dat ze de burger laten weten wanneer haar of zijn rechten geschonden zijn. Die ambtenaren krijgen op alle niveaus spreekrecht, en tegelijk een meldingsplicht als er iets mank loopt. Voor elke administratie op de verschillende niveaus kan de burger terecht bij een voorlichtings-, klachten en ombudsdienst. De overheidsdiensten een grotere zelfstandigheid en eigen verantwoordelijkheid geven mag in geen geval leiden tot een ingekrompen basisaanbod. Het blijft de taak van de overheid om aan iedereen de basisdiensten (onderwijs, sociale zekerheid, veiligheid...) onvoorwaardelijk te verzekeren.    RISICO ECOLOGIE?    Ook milieuproblemen kunnen het vertrouwen van burgers in de overheid bedreigen. Wanneer ernstige gezondheidsklachten opduiken die mogelijk te wijten zijn aan milieuhinder, dan hebben overheid en politici de verantwoordelijkheid hierop een aangepast antwoord te geven. De problemen ontkennen of wetenschappers opvoeren om de discussie te smoren, werkt alleszins niet meer. Burgers organiseren zich op hun beurt en worden in hun verhaal door andere wetenschappers gesteund. Dit soort erg complexe problemen zullen zich in de toekomst alleen maar meer voordoen. Ze zijn een typisch voorbeeld van wat men de ‘risicomaatschappij’ noemt. De eigentijdse mondige burgers laten zich niet afschepen door een overheid die hun ervaringen niet serieus neemt. Het komt erop aan nieuwe overlegmodellen te ontwikkelen waarin de concrete ervaringen van burgers volop aan bod komen, waarin men op een meer open manier met wetenschappelijke inzichten omgaat, en waarin uiteindelijk ook de politieke afweging overeind blijft. En dat laatste is essentieel. Of de overheid al of niet eigenaar is van een luchthaven, verandert op zich niets aan de hinder die mensen ervaren. Het is de taak van de politiek normen te stellen en die van de overheid om ze bewaken. Enkele groene basisprincipes spelen in dit vernieuwingsproces een cruciale rol. Het voorzorgsprincipe is er een van. Van sommige beslissingen zijn de ecologische gevolgen voorlopig nog onvoldoende bekend, maar de gevolgen kunnen wel heel omvangrijk zijn. Agalev vindt het beter die beslissingen voorlopig niet te nemen of te faseren. We vragen dit voorzorgsprincipe systematisch in te bouwen in de besluitvorming. Duurzaamheid is een sociaal-ecologisch emancipatieproces, waarin verschillende partners een rol spelen. Een overheid die alles zelf organiseert, past niet in dat leerproces. Een goed werkende overheid zoekt actief naar partners in de civiele maatschappij die het groeiproces mee vorm willen geven.    EIGENTIJDSE RECHTSSTAAT    De rechtsstaat drukt de gelijkwaardigheid tussen burgers van een politieke gemeenschap uit. In al hun verschillen en eigenheden zijn mensen als burger gelijkwaardig aan elkaar. Als die gelijkwaardigheid gegarandeerd is, voelen mensen zich veilig. En omgekeerd vormen onveiligheid en criminaliteit een bedreiging voor gelijkwaardige participatie aan de gemeenschap. Een eigentijdse rechtsstaat houdt voldoende rekening met de zelfstandige burger van vandaag. Tegelijk wapent die rechtsstaat zich ook beter tegen nieuwe vormen van onrecht of criminaliteit. In haar voorstellen voor het justitiebeleid legt Agalev duidelijke accenten. De opgestarte hervorming van justitie willen we verder doorgevoerd zien. Daarvoor is alleszins een inhaaloperatie blijvend nodig, op het vlak van de middelen, het personeel, de rechtsbijstand... Tegelijk bepleiten we ook enkele meer structurele aanpassingen. We stellen ons veel vragen bij de toenemende juridisering van steeds meer aspecten van het maatschappelijk leven. Het kan anders! Bijvoorbeeld door onnodige procedures af te schaffen. Waarom een echtscheiding door onderling akkoord niet gewoon door de notaris laten afhandelen? Waarom geen geschillencommissies voor consumenten en producenten instellen om het aantal schikkingen te bevorderen? De politiehervorming is ingezet, dat is een goede zaak. Toch blijven we meer aandacht vragen voor de democratische controle en sturing van die geïntegreerde politie. De kwaliteit van het personeel verhogen is een ander groen aandachtspunt. Verder vragen we ruimere aandacht voor de uitbouw van basispolitiezorg. Voldoende wijk- en buurtagenten, vertrouwd met de lokale bevolking, kunnen op een positieve manier bijdragen aan de veiligheid op straat. In de criminaliteitsbestrijding vragen wij prioritaire aandacht voor aanslagen op het gemeenschappelijk patrimonium (onder andere het leefmilieu), fraude en witteboordencriminaliteit, geweldscriminaliteit in het algemeen en misdaden tegen kinderen. De strafprocedure is aan verdere modernisering toe. Een betere behartiging van de belangen van slachtoffers, het afschaffen van zinloze formaliteiten en betere regels voor de bewijsgaring kunnen daartoe bijdragen. Ook de straffen zelf vragen een meer eigentijdse invulling. Waarom niet gevangenisstraf zoveel mogelijk voorbehouden voor zware criminaliteit en in andere gevallen verschillende vormen van bestraffing inzetten? Huisarrest, weekendarrest, elektronisch toezicht, dagelijkse meldingsplicht, gemeenschapsdienst... bieden heel wat mogelijkheden. Een beter gegarandeerde toegankelijkheid van de rechtsbescherming versterkt het vertrouwen van burgers in het rechtssysteem. En op dat vlak kan er nog heel wat verbeteren. Zo zijn we voorstander van goedkopere procedures voor mensen met lagere inkomens. Gerechtelijke diensten in alle opzichten van het woord toegankelijker maken en een aangepaste klantvriendelijke dienstverlening aanbieden, zijn eveneens aan de orde. Verder bepleiten we ook een efficiënt klacht recht tegen onheuse behandeling door politie en andere ambtenaren.    VLUCHTEN KAN NOG WEL    De rechtsstaat drukt de onderlinge verbondenheid tussen de leden van een gemeenschap uit. Daarom is de vraag wie er wel en niet bij hoort zo belangrijk. Op dit vlak kampen de verschillende Europese landen met op zijn zachtst gezegd enkele problemen. Dat is voor iedereen duidelijk. Europa sluit haar grenzen steeds meer af. De toepassing van de asielwetten in de verschillende landen leidt tot steeds meer problemen, onder meer door een te enge interpretatie van wie als vluchteling beschouwd mag worden. En hoewel we nog steeds in zowat de welvarendste regio ter wereld leven, beweren regeringen dat we het huidig aantal vluchtelingen niet aankunnen. Ze verzwijgen dat straatarme landen veruit het allergrootste deel van de vluchtelingen op de wereld opvangen. Ze verklaren terecht dat het beter zou zijn als mensen hun geboortestreek niet zouden moeten verlaten, maar tegelijk krimpen ze de ontwikkelingshulp verder in en krijgen landen uit het Zuiden steeds minder kansen in de wereldhandel. De voorbije jaren is het asielen migratiebeleid in de verschillende Europese landen steeds repressiever geworden. Dat beleid leek vooral ingegeven door de wil om zoveel mogelijk mensen buiten te houden. Het richtte zich voornamelijk op afschrikking van potentiële vluchtelingen enerzijds en de vrijwillige of gedwongen repatriëring van afgewezen asielzoekers anderzijds. Het is op een mislukking uitgedraaid: het aantal mensen dat zonder papieren in Europa leeft, is de voorbije tien jaar alleen maar toegenomen. De toestand van mensen die in de clandestiniteit leven, is erg precair, op verschillende vlakken. Ze zijn daardoor een gemakkelijke prooi voor uitbuiters van alle slag. Voor Agalev kan het zo niet verder. We vragen fundamentele bijsturingen in het asiel- en migratiebeleid. Ten eerste stellen we een eenmalige regularisatie van mensen zonder papieren voor. Mensen die al langer dan vijf jaar in het land verblijven of van wie de asielprocedure al meer dan drie jaar loopt, kunnen zo hun papieren krijgen. Ten tweede pleiten we voor een goed ontheemdenstatuut voor mensen die wegvluchten uit crisissituaties, zoals Kosovo. Het gaat hier om een tijdelijk verblijfsrecht, dat verbiedt ontheemden terug te sturen zolang de crisissituatie duurt. Ten derde willen we de discussie over de migratiestop terug openen. Door alle gewone migratiestromen uit te schakelen, zoekt de migratiedruk andere wegen op. Zo gaan mensen op oneigenlijke manier een beroep doen op de asielprocedure of proberen ze langs netwerken illegaal het land in te komen. Agalev is voorstander van een gecontroleerde opheffing van de migratiestop, via een model van contingentering. Dit bestaat erin dat gastlanden constructieve afspraken maken met uitzendlanden over quota toe te laten migranten. Gebeurt dit niet, dan kan de maffia van de mensenhandel gewoon verder werken. Deze bijsturingen geven voeding aan een degelijk Europees asielen migratiebeleid. Nu richt het Europees beleid zich er vooral op zoveel mogelijk mensen buiten te houden, door een zo eng mogelijke interpretatie van het internationaal Vluchtelingenverdrag. Dat Verdrag vraagt om een ruimere interpretatie, met bijvoorbeeld meer aandacht voor de precaire positie van vrouwen in de asielprocedure. Een positief Europees asielbeleid maakt werk van een gemeenschappelijk systeem van lastenverdeling. De opvang van asielzoekers kan zo gedeeltelijk betaald worden met geld uit de EU-pot.    DEMOCRATIE OVER GRENZEN    Als burger ben je lid van een politieke gemeenschap. Maar die gemeenschap valt steeds minder samen met de nationale staat waar je in woont. Daar zijn verschillende redenen voor. De economie heeft zich al lang op wereldvlak georganiseerd en houdt weinig rekening met nationale wetten. Milieuvervuiling trekt zich niets aan van landsgrenzen. En de bevolking van een land is heel heterogeen samengesteld. De ene persoon is Vlaming, Belg en Europeaan tegelijk. Een ander woont al jaren in Vlaanderen, maar heeft geen Belgische nationaliteit en beschikt ook niet over Europese rechten. Nog een ander komt uit een ander Europees land en verblijft hier voor zijn of haar werk en beschikt over verschillende Europese rechten. Een toekomstgerichte staatsstructuur houdt met die verschillende dimensies rekening. De Groenen zijn overtuigde Europese federalisten. Europa moet meer zijn dan enkel een groep van nationale staten, die naast, met en soms tegen elkaar werken. Dat heeft de Europese geschiedenis voldoende bewezen. Nationale staten zijn trouwens ook onvoldoende uitgerust om de maatschappelijke problemen goed aan te pakken en tegelijk de democratie eigentijds te organiseren. Dat is de kern van de groene visie op de toekomst van het statensysteem in Europa. Ze krijgt vorm in een dubbele beweging: efficiënte bovennationale structuren opbouwen en tegelijk decentraliseren om de kwaliteit van de democratie te verbeteren. Agalev wil dat de verschillende regeringen van dit land een stuwende rol blijven spelen in de opbouw van een geïntegreerd Europa, met een meer evenwichtig Europees Verdrag. We willen dat Verdrag graag uitgebouwd zien tot een heuse grondwet, waardoor een volwaardige bescherming van de rechten van de Europese burgers mogelijk wordt. Die democratische ombouw is trouwens een belangrijke voorwaarde om de voorziene uitbreiding van de EU in oostelijke richting tot een goed einde te kunnen brengen. Vanuit dezelfde democratische overtuiging zijn we bereid deel te nemen aan het debat over de verdere staatshervorming in België. Staatshervorming en maatschappijhervorming gaan voor Agalev steeds hand in hand. Goede structuren zijn immers noodzakelijk voor een goed beleid. Een democratische werking in België is enkel mogelijk als structuren ook efficiënt en doorzichtig zijn. Hiervoor kan het nodig zijn bevoegdheidspakketten te verschuiven van de ene naar de andere overheid. Het is immers belangrijk dat de bevoegdheden toegewezen worden aan het meest geëigende niveau. Voor de Groenen blijft de toetssteen voor elke hervorming: gaat het beleid voor de mensen zelf er kwalitatief op vooruit, wordt de democratie er beter van? Een belangrijk element is dat Vlaanderen met de bevoegdheden die zij heeft, ook zelf haar eigen beleid vorm kan geven. Op die manier zien wij het begrip emancipatie als een democratisch surplus. Een ander element van een kwalitatieve democratie is de solidariteit tussen burgers. De Groenen organiseren die solidariteit in een federale staat. De financiering van de sociale zekerheid blijft voor ons federaal als vorm van interpersoonlijke solidariteit. We voelen dus niets voor het opbod van nationalisten aan beide zijden van de taalgrens, dat de verschillende gemeenschappen van dit land nodeloos tegen elkaar opzet. Terwijl er net meer dialoog nodig is. Voor ons is het debat over de staatshervorming niet gesloten, maar is er wel nood aan meer dialoog. De Groenen aan beide zijden van de taalgrens bewijzen dat dit nog steeds kan. Ondanks de meningsverschillen met Ecolo over enkele communautaire punten, blijven Agalev en Ecolo gezamenlijke initiatieven ontwikkelen.  Levend(ig) onderwijs  Mensen kunnen niet gelijkwaardig politiek participeren als ze geen gelijke kansen op onderwijs krijgen. Dat is een uitgangspunt van de groene onderwijspolitiek. We willen een kwalitatief hoogstaand onderwijs, aangepast aan de nieuwe maatschappelijke uitdagingen en tegelijk een gelijke participatie garanderend. Om dat te bereiken, zijn er de volgende jaren meer middelen nodig. Bij de verdeling van die middelen staan voor ons de concrete behoeften van de scholen centraal, niet die van koepels of netten. We willen aan iedereen een vrije-keuze-school garanderen, die ongeacht de levensbeschouwelijke of religieuze overtuiging van de ouders een opvoedingsproject aanbiedt dat die overtuiging ten volle waardeert. Zo’n vrije-keuze-school is vrij of officieel en ontvangt eventueel extra middelen om het aanbod te garanderen. Voor Agalev is het leerplichtonderwijs per definitie kosteloos. In het basisonderwijs streven we er onder meer naar dat zoveel mogelijk kinderen terechtkunnen in het gewoon onderwijs. Meer ondersteuning voor de opvang van leermoeilijkheden en van sociale achterstelling is nodig. Voor het secundair onderwijs bepleiten we een veralgemening van de autonome middenschool, waar technisch en algemeen onderwijs naast elkaar worden aangeboden. Voor het hoger onderwijs bepleiten we op termijn een integratie van hogeschool en universiteit. De toegang tot de diverse vormen van hoger onderwijs moet voldoende gegarandeerd zijn. Daarom blijft Agalev zich verzetten tegen een numerus clausus.    BRUISEND CULTUURLEVEN    De mate waarin de civiele samenleving bruist van leven, bepaalt mede de kwaliteit van de democratie. Vandaar het belang van een degelijk eigentijds cultuurbeleid. En ook hier moet de overheid haar rol goed kennen. Zorgen voor voldoende middelen en een goede infrastructuur voor de hele sector is haar hoofdtaak. De politiek moet zich terugtrekken uit de sector zélf en zich beperken tot het bepalen van stevige randvoorwaarden. Agalev pleit ondubbelzinnig voor een proces van ontzuiling en voor een depolitisering van de (socio)culturele sector. We willen het cultuurpact afschaffen en vervangen door een charter voor pluralisme. Sommigen proberen van cultuur een economisch glijmiddel te maken tot meerdere eer en glorie van de beleidsverantwoordelijken. Ook hierin stapt Agalev niet mee. In de multiculturele samenleving waarin we leven, verwachten we van de overheid wel dat ze waakt over de diversiteit: zoveel mogelijk vormen aan bod laten komen in het cultuur en kunstenbeleid. Rechtstreekse steun in bijvoorbeeld de filmsector gaat in de eerste plaats naar vernieuwende initiatieven, niet naar louter commerciële films. In de podiumkunsten dient er een evenwicht te zijn tussen bestaande en vernieuwende projecten. In de media is het aan de overheid om de eigenheid en de rol van de openbare media te garanderen. Agalev wil de VRT terug reclamevrij maken en vraagt daarom een verhoging van de overheidsdotatie.    SLEUTEL VOOR DE TOEKOMST    De relatie tussen politiek, overheid en burger is volop in verandering. Het is een enorme uitdaging die relatie op een eigentijdse manier zo in te vullen dat er een meer levende en bruisende democratie ontstaat. Er zijn voldoende aanknopingspunten om dat ook te realiseren. Net uit de haperingen of wrijvingspunten binnen de huidige democratie is veel te leren voor de toekomst. Voor Agalev is de ontwikkeling van een breed en rijk burgerschap de beste sleutel voor die toekomst.  Burgers in de wereld  Die avond in het journaal... Tijdens zomerfestivals verdringen mensen zich om een glimp op te vangen van dansende en musicerende Cubanen. In Nederland berecht een internationaal tribunaal oorlogsmisdadigers uit de Bosnische oorlog. In Zuidoost-Azië breken onlusten uit als gevolg van de financiële crisis. Beursspecialisten vragen zich af wat de gevolgen zullen zijn voor de Belgische beurs. Volgens het Human Development Report 1998 stoot een land als Bangladesh 62 keer minder CO 2 uit dan een gemiddeld industrieland, maar riskeert wel 17% van zijn land te verliezen als gevolg van het broeikaseffect dat vooral door die industrielanden wordt veroorzaakt. Aan de rand van de E40 wordt een Kosovaarse familie opgepakt door de Rijkswacht. Ze proberen in Groot-Brittannië te geraken, maar worden nu terug over de grens gezet. Dit zijn enkele dagelijkse berichten uit het televisiejournaal. Ze illustreren dat de wereld nooit ver weg is. De manier waarop we hier leven, hangt op allerlei manieren samen met wat er daar gebeurt, en omgekeerd. Wie naar deze internationale vervlechting verwijst, neemt daarvoor vaak het woord globalisering in de mond. Het woord dekt verschillende ladingen. De meest voor de hand liggende dimensie is de economische: de wereld wordt één grote markt. Maar het begrip heeft ook een culturele, technologische en politieke dimensie. In die zin duidt het op nieuwe kansen: film, literatuur en muziek doen aan internationale kruisbestuiving, cyberspace wordt een ontmoetingsplaats voor wereldreizigers en er ontstaan wereldwijde burgernetwerken. Nooit eerder waren er zoveel mogelijkheden om kennis op te doen en te delen. Om met elkaar in contact te komen in Zuid en Noord. En toch is de kloof tussen Zuid en Noord groter dan ooit...    THE FACTS OF LIFE    Er is iets raars aan de hand met de manier waarop de meeste politici spreken over het globaliseringproces. Ze reduceren het al te vaak tot een economische wetmatigheid. Economie verheffen ze tot een ongenaakbare God, liberalisering en deregulering van de internationale handel tot de tempels van het nieuwe geloof. De vrije (wereld)markt beschouwen ze nu eenmaal als een fact of life. Dat blijkt overduidelijk uit de afspraken in internationale akkoorden zoals GATT/WTO en het ontwerp-Multilateraal Investeringsakkoord (MAI). Die verworden tot promotieorganen van de vrijhandel en zetten de sociale en ecologische bescherming steeds meer onder druk. Vrijhandel ten koste van alles, zo lijkt het wel. Ondertussen neemt de reële macht van een aantal multinationale bedrijven alleen maar toe. Een bedrijf als Microsoft kan bijna ongestoord een quasi absoluut monopolie ontwikkelen en zijn directeur Bill Gates wordt door politici wereldwijd met de rode loper ontvangen. Neen, een machtsvrije ruimte is die vrije markt zeker niet. Dit economisch machtsvertoon vraagt een politiek tegengewicht. Maar precies daar wringt het schoentje. Regeringen over de hele wereld hebben de voorbije jaren een groot deel van hun macht uit handen gegeven aan economische organen die geen democratische verantwoording moeten afleggen. Agalev pleit ondubbelzinnig voor een sterkere rol van de politiek. Enkel op die voorwaarde kan ze de nodige sociale en ecologische randvoorwaarden afdwingen. Wat niet wil zeggen dat de Groenen pleiten voor de terugkeer naar allesomvattende sterke staten. Agalev wil in de eerste plaats betere politieke spelregels. Geen onbezonnen deregulering dus, wel een gerichte herregulering.    EEN NIEUW INTERNATIONAAL ELAN    Tegen de schijnbaar groeiende onverschilligheid in, vragen Groenen over de hele wereld aandacht voor de andere kant van het zogenaamde succesverhaal van de vrije wereldmarkt. We leggen ons niet neer bij een wereld waar het fortuin van de 225 rijkste mensen groter is dan het jaarinkomen van de helft van de wereldbevolking. Waar meer dan 1,3 miljard mensen het met minder dan 1 dollar per dag doen. Landen die tot in de jaren zeventig nog echte ontwikkelingslanden waren, hebben zich op korte termijn opgewerkt tot industrielanden. Maar de ecologische en sociale kost van deze spectaculaire economische ontwikkeling is veel te hoog. Onbegrensd groeien in een begrensde wereld is nu eenmaal niet mogelijk. Agalev beschouwt de eenzijdige economische liberalisering niet als een fact of life. Een duurzame maatschappij bevorderen, dat is de uitdaging. Wij beschikken daarvoor niet over de ware weg. Er bestaat immers geen eenduidige blauwdruk voor de duurzame maatschappij. Duurzaamheid is niet te herleiden tot een technisch-wetenschappelijk feit. Het is een open democratisch proces. Daarom pleiten de Groenen voor een versterking van de democratie in het internationaal gebeuren. Er is vooral nood aan vormen van democratie en sturing die aangepast zijn aan de snelle en complexe wereld waarin we leven. Het enige logische antwoord op economische globalisering is politieke globalisering. Bindende randvoorwaarden bepalen is een noodzaak, en blijft de inzet van een democratisch debat. De samenleving moet bijvoorbeeld het recht hebben te beslissen of genetische manipulatie van dieren kan of niet kan. In zo’n debat spelen representatieve democratische instellingen als nationale en bovennationale parlementen een onvervangbare rol. Maar ook buiten de contouren van de representatieve democratische organen is het belangrijk een open debat te voeren over de invulling van duurzame ontwikkeling. De politiek kan ingrijpen, maar niet op alle niveaus. Bedrijven, wetenschappers, consumenten... dragen ook zelf verantwoordelijkheid. Ze moeten de ruimte krijgen om die ten volle op te nemen. Agalev pleit daarom voor een versterking van de democratie, waarvan een vernieuwd burgerschap een essentieel onderdeel is.    BURGERS IN BEWEGING    Om de mondiale democratie te versterken, is het nodig de civiele maatschappij verder uit te bouwen. Klassieke sociale bewegingen delen hun rol met nieuwe bewegingen en wisselende coalities van groepen burgers. Zo is de ontwikkeling van vakbewegingen nog steeds een onmisbaar instrument om de vaak erbarmelijke werkomstandigheden in fabrieken in lageloonlanden aan te pakken. Via gerichte mediacampagnes zetten ontwikkelings-NGO’s consumenten aan na te denken over de schoenen die ze aan hebben. Rond bepaalde thema’s ontstaan plots tijdelijke massabewegingen, die beleidsvoerders heel gericht zwaar onder druk zetten. In grote en kleine groepjes denken mensen dan weer erg kritisch na over een thema als consuminderen. Jonge mensen die soms helemaal niet meer geïnteresseerd zijn in de politiek, zijn erg actief in de plaatselijke Wereldwinkel en doen zo op hun manier aan eigentijdse politiek. Burgerbewegingen als bijvoorbeeld het Amerikaanse Public Citizen maken actief gebruik van het Internet en organiseren zo een zeer snelle en efficiënte oppositie tegen de economische pletwals verdedigd in het ontwerp-MAI. Agalev ziet in de ontwikkeling van burgerschap een belangrijk fundament en tevens een impuls voor meer democratie. Burgerschap ontwikkelen kan op veel manieren. Als mensen steeds meer aangeven dat ze producten willen die op een sociaal en ecologisch aanvaardbare manier geproduceerd worden, dan zullen bedrijven daar rekening mee moeten houden. Burger zijn betekent ook rechten hebben, die wereldwijd gegarandeerd worden. Mensenrechten spelen een steeds grotere rol in de internationale politiek. Dat houdt in dat de internationale gemeenschap bereid is die rechten ook daadwerkelijk te verdedigen. Actief deelnemen aan de opbouw van de gemeenschap is een andere hoeksteen van burgerschap. Dat leidt hopelijk tot opvattingen over duurzame ontwikkeling en ontwikkelingssamenwerking die niet langer eenzijdig steunen op westerse principes van wat ontwikkeling is. Er is nood aan nieuwe vormen van internationale samenwerking, die steunen op een partnerschap tussen burgers in Zuid en Noord. Burgerschap is meer dan politieke rechten alleen. Er is ook een verscherpte aandacht nodig voor sociale en ecologische rechten. Sociaal onrecht of een ecologische noodtoestand zijn serieuze hinderpalen voor een volwaardig burgerschap. Die problemen aanpakken is opkomen voor meer democratie voor de burgers van deze wereld.    EUROPA OP EEN KEERPUNT    De voorbije jaren zetten de EU-lidstaten alles op alles om de introductie van de euro voor te bereiden. We betaalden met z’n allen een zware sociale prijs, maar er kwam te weinig uitzicht op een meer evenwichtig Europa. De negatieve gevolgen van de eenheidsmunt op het vlak van werkgelegenheid en milieu zijn nog steeds niet voldoende ondervangen. Nochtans heeft de Europese Unie de voorbije jaren méér bevoegdheden gekregen, maar ze benut die mogelijkheid onvoldoende. Het ondertussen afgewerkte Verdrag van Amsterdam, dat werking en bevoegdheden van de EU regelt, was in dat verband een zware teleurstelling. Er kwam zo goed als geen vooruitgang op die domeinen waar het echt nodig is: sociaal beleid, energiebeleid, buitenlands beleid, democratische controle... Het Europa van Amsterdam is niet klaar voor de grote uitdagingen die klaarliggen voor de volgende jaren: de uitbreiding van de Unie in oostelijke richting en de hervorming van het structuur en landbouwbeleid. Wil de EU die politieke structuur worden die Europa nodig heeft bij het begin van de 21ste eeuw, dan is een extra impuls en een dosis nuchter realisme nodig: in alle eerlijkheid kijken wat de EU nodig heeft om haar internationale rol ten volle te benutten. Dat betekent op korte termijn het Verdrag van Amsterdam bijsturen. En middelen voorzien voor de uitbreiding van de EU. Maar realisme houdt natuurlijk ook in dat de EU de problemen die onze landsgrenzen overstijgen, zoals de meeste milieuproblemen, ook daadwerkelijk aanpakt. Dat de lidstaten ophouden smoezen te verzinnen om essentiële milieumaatregelen niet in te voeren. Het niet voeren van een sterker gemeenschappelijk beleid zal anders als een boemerang naar ons terugkeren en uiteindelijk veel meer kosten.    EEN VEILIGE WERELD    Met het wegvallen van de muur tussen Oost en West is ook de paradoxale veiligheidssituatie die de wereld van de twee grootmachten bood, weggevallen. De situatie was op een cynische manier duidelijk. Het was na 1989 een pijnlijk ontwaken uit de jarenlange gewapende vrede. Een goede mondiale veiligheidspolitiek richt zich op het voorkomen van conflicten en het efficiënt aanpakken van crisissen en conflicten. Daarvoor zijn goed uitgebouwde democratische structuren boven de nationale staten broodnodig. Agalev ziet hier een belangrijke rol voor de Europese Unie. Als de EU erin slaagt de uitbreiding in oostelijke zin succesvol af te ronden, dan kan dat een belangrijke sleutel worden voor veiligheid in Europa. In die uitbreiding moet de EU voorop lopen, niet de NAVO. Voor Agalev hebben politieke oplossingen voorrang op militaire. Het bewaren en garanderen van de natuurlijke hulpbronnen voor iedereen is een andere pijler van de groene veiligheidspolitiek. Gebrek aan drinkbaar water is bijvoorbeeld een gevaarlijke bron van conflicten in het Midden-Oosten. Alle landen, individueel of in groep, dragen hierin verantwoordelijkheid. Net op het moment dat er zo’n sterke behoefte is aan duidelijke internationale regels en heldere structuren, is de VN bij veel landen in diskrediet geraakt. Dagdromend over hun vroegere rol nemen steeds meer landen zelf het heft in handen met gerichte militaire acties. Agalev pleit daarom voor een hervorming van de VN. Aanpassingen in de werking van de Veiligheidsraad dringen zich op, net als een decentralisatie van de veiligheidsstructuren van de VN, om zo te komen tot regionale veiligheidsorganisaties per continent. Daarnaast is het ook tijd voor een meer efficiënte bovennationale vredesmacht, die snel kan optreden bij vredeshandhavingsopdrachten. Wanneer alle andere middelen falen, kan het nodig zijn militaire middelen in te zetten om een dreigende genocide te voorkomen of de partijen in een geëscaleerd conflict te scheiden. Voor die ingrepen is een goed uitgebouwde bovennationale structuur nodig. De vrede organiseren in de 21ste eeuw kan tenslotte alleen maar als radicaal gekozen wordt voor nucleaire ontwapening, en de snelle ontmanteling van alle chemische en biologische wapens. Zo wil Agalev dat België krachtig opkomt voor een no-first-use -verklaring door de NAVO. Verder is het hoogtijd dat alle landen hun hypocriete houding ten aanzien van wapenhandel vaarwel zeggen. Alleen dan kan de internationale gemeenschap haar geloofwaardigheid terugwinnen.    INTERNATIONALE RECHTSORDE    Agalev pleit voor een nieuwe internationale rechtsorde. Nogmaals, we pleiten niet voor een soort superstaat of een wereldregering, wel voor een evenwichtig uitgebouwd mondiaal beheer. Waarin staten, bedrijven, NGO’s, sociale bewegingen... elk een deel van de verantwoordelijkheid opnemen. Actief burgerschap ontwikkelen beschouwen we als een van de grootste uitdagingen van deze tijd. Voor Agalev is burgerschap niet gebonden aan individuele natiestaten. We willen het een mondiale dimensie geven. Zware schendingen van mensenrechten of genocide zijn geen binnenlandse aangelegenheid die achter de muur van de nationale soevereiniteit kan afgeschermd worden tegen buitenlandse bemoeienis. Een goede internationale rechtsorde is rechtvaardig. De Europese Unie is een belangrijk historisch experiment in de opbouw van een nieuwe politieke structuur. Wordt die EU echter een gesloten club van rijke landen, die haar markt afschermt voor eerlijke import uit landen uit het Zuiden en die haar grenzen sluit voor vluchtelingen, dan staat er een rem op de ontwikkeling van zo’n rechtsorde. Opdat die EU ook daadwerkelijk een democratische gemeenschap wordt, is er behoefte aan een versterking van het Europees burgerschap. Dat is nog steeds een vrij lege huls. Er is nog geen sprake van een goede democratische controle op bijvoorbeeld het justitie en politiebeleid en een echte Europese grondwet die de rechten van alle Europese burgers garandeert, is er al evenmin. Om de burgers van de wereld beter te beschermen, bestaan er al heel wat internationale rechtsregels. De instrumenten om die regels af te dwingen zijn echter vaak nog onvoldoende sterk uitgebouwd. Zo pleit Agalev voor een versterking van het Internationaal Gerechtshof. Een belangrijke positieve nieuwe ontwikkeling is ook de uitbouw van een permanent Internationaal Strafhof, waarvoor de internationale gemeenschap in 1998 de fundamenten legde door een verdrag op te stellen dat tot zo’n Strafhof moet leiden. Het verdrag bevat nog heel wat tekortkomingen en een aantal landen werkt voorlopig nog niet mee, maar een belangrijke stap is alleszins gezet. Het Strafhof zal de bevoegdheid hebben om op te treden in gevallen van genocide, misdaden tegen de mensheid en oorlogsmisdaden. Wetten en regels zijn op zich natuurlijk niet genoeg. Het zal er ook op aankomen in de praktijk te bewijzen dat mensenrechten geen vodje papier zijn. Mensenrechten moeten nog meer een volwaardig onderdeel worden van het buitenlands, handels en samenwerkingsbeleid, en niet enkel wanneer het goed uitkomt. Het kan niet dat een land als de Verenigde Staten wel bij een niet-bevriend land stelselmatig op de mensenrechten gaat wijzen, terwijl het bij een meer bevriend land openlijk de economische belangen als belangrijker dan mensenrechten noemt. Het kan niet dat men wel overal ter wereld met het vingertje zwaait ter bescherming van democratie en vrijheid maar zelf elke vorm van rechtspraak weigert van een instantie die bovennationaal is.    DE WERELD, ÉÉN MARKT?    Handel en investeringen zijn belangrijke instrumenten bij de ontwikkeling van mensen in Noord en Zuid, maar ze vragen om goede en heldere afspraken over hun sociale en ecologische impact. De democratie mag niet buiten de deur blijven van bedrijven, mediaconcerns en onderzoeksinstellingen. Als nieuwe machtscentra moeten deze organisaties transparant worden, en dus ook maatschappelijk aansprakelijk kunnen gesteld worden voor hun handelen. Dat geldt in sterke mate voor multinationale ondernemingen. Tegelijk moeten internationale handel en investeringen zich uitdrukkelijker schikken naar de grenzen van de mondiale milieugebruiksruimte. De natuurlijke hulpbronnen zijn beperkt: Noord en Zuid moeten verantwoord met deze beperkingen omgaan. Alle burgers van de wereld hebben recht op een goed bestaan in ecologische welvaart. Om dat recht ook echt te kunnen garanderen, is een eerlijker verdeling van de mogelijkheden nodig. Dat houdt onder meer in dat het milieubeslag van de landen in het Noorden zonder meer drastisch naar beneden moet om ook de andere landen eerlijke kansen op zelfontwikkeling te geven. Het Noorden neemt nu bijvoorbeeld een onevenredig aandeel van de globale CO 2 -uitstoot voor haar rekening. Om de CO 2 -uitstoot op wereldvlak te doen dalen, zal het Noorden daarom een grotere duit in het zakje moeten doen dan het Zuiden. De wereldeconomie sociaal-ecologisch bijsturen betekent ook een aantal geloofspunten van de economische globalisering wijzigen. In plaats van bijvoorbeeld de landbouw eenzijdig te richten op export en lage (wereldmarkt)prijzen, het principe van voedselsoevereiniteit meer centraal stellen. De volgende jaren zijn van cruciaal belang voor de uitbouw van een eerlijke internationale orde. De ontwikkelingen rond de Wereldhandelsorganisatie (WTO), zullen daarbij centraal staan. De WTO heeft de jongste jaren een steeds grotere greep op de economische ontwikkeling gekregen. In de feiten is de WTO zo goed als een economische wereldregering geworden, die het economisch verkeer regelt volgens de principes van liberalisering en deregulering. Agalev is voorstander van een diepgaande bijsturing van de werking en de regels van die WTO, anders is er geen sociaal en ecologisch eerlijke wereldhandel mogelijk. Op het vlak van de investeringen stelt zich hetzelfde probleem. De voorbije jaren is het pakket aan buitenlandse directe investeringen immens toegenomen en uitgegroeid tot de belangrijkste financiële stroom tussen landen. In het kielzog van de WTO-successen wordt er al jaren onderhandeld om ook de markt van de investeringen verregaand te liberaliseren, met wederom enorme sociale en ecologische risico’s. Voorstellen om te komen tot een Multilateraal Investeringsakkoord (MAI) voorspellen weinig goeds. Tenslotte is een diepgaande hervorming van de internationale financiële sector echt nodig. De manier waarop IMF en Wereldbank nu werken, heeft al te vaak weinig of niets te maken met duurzame ontwikkeling, integendeel. Een voorbeeld daarvan zijn de structurele aanpassingsprogramma’s die landen in het Zuiden dwingen in het keurslijf van liberalisering en privatisering. Maar minstens even belangrijk is een grondige aanpak van de ondraaglijke schuldenlast van de landen in het Zuiden. Agalev vraagt een snelle en verregaande schuldverlichting.    EÉN WERELD    De voorbije jaren is ontwikkelingssamenwerking bij velen in een slecht daglicht komen te staan. De diverse schandalen die aan het licht kwamen, vormden het gedroomde alibi om ontwikkelingssamenwerking dan maar meteen bij de vuilnisbak te zetten. Het was een welkom excuus om aangegane verbintenissen bijvoorbeeld over de 0,7% van het BBP voor ontwikkelingssamenwerking verder te bevriezen. Over de hele wereld gezien is de internationale financiële steun sinds het begin van de jaren negentig met meer dan 50% gedaald. Ontwikkelingssamenwerking op zich zal nooit volstaan om de onrechtvaardige economische verhoudingen in de wereld recht te trekken. Wie zoiets beweert, sluit de ogen voor de manier waarop onrechtvaardigheid zit ingebakken in de manier waarop bijvoorbeeld de internationale handel is georganiseerd. Het omgekeerde beweren, en stellen dat die samenwerking niet meer nodig is, is echter evenmin aanvaardbaar. Ontwikkelingssamenwerking blijft een noodzaak, maar dan wel met een nieuwe visie. Centraal in een moderne visie op internationale samenwerking staat het halt toeroepen aan de vervuiling en versplintering van hulp. Een goede samenwerking heeft duidelijke doelstellingen, en richt zich op duurzame en menselijke ecologische ontwikkeling. Armoedebestrijding, gelijkwaardigheid voor mannen en vrouwen en mensenrechten zijn onze prioriteiten. Armoede de wereld uit helpen is mogelijk. Het UNDP berekende in haar Human Development Report 1997 dat het voorzien van sociale basisvoorzieningen voor iedereen op deze wereld 40 miljard dollar per jaar gedurende tien jaar zou kosten. Dat is 0,2% van het mondiaal inkomen. Het komt overeen met de helft van het bedrag dat de Verenigde Staten na de Tweede Wereldoorlog per jaar investeerden in Europa in het kader van het Marshallplan. Internationale samenwerking kan een heldere en duidelijke taak krijgen, maar staat natuurlijk niet los van de andere beleidsdomeinen. En net daar wringt het schoentje al te vaak. Wat voor zin heeft het als de EU de ontwikkeling van de kleinschalige veeteelt steunt in een Afrikaans land als tegelijkertijd goedkope Europese vleesoverschotten worden gedumpt op de lokale markt? Even dubbelzinnig is de rol van veel landen uit het Noorden in de wapenhandel. Het is noodzakelijk alle beleidsdomeinen systematisch te richten op duurzame ontwikkeling en mensenrechten. In een maatschappij met oog voor economische, sociale en ecologische belangen, evolueert de klassieke ontwikkelingssamenwerking steeds meer naar echte internationale samenwerking. Regeringen, multilaterale instellingen en netwerken van burgers in Noord en Zuid werken samen in een internationaal partnerschap. In dat partnerschap wil Agalev de controle over middelen en beleid meer en meer doorschuiven naar de partners in het Zuiden en samenwerkingsvormen ontwikkelen die veel meer aansluiten bij de lokale kennis en expertise.  Nu is het moment  De voorbije jaren leek het er soms op dat zowat iedereen in hetzelfde koor begon mee te zingen: de oplossing voor alle mondiale problemen zou liggen in meer liberalisering van de wereldmarkt. Wereldwijd hebben groene partijen onophoudelijk de aandacht gevraagd voor de keerzijde van dat verhaal, samen met heel wat NGO’s. Wie naar de resultaten van de recentste verkiezingen in verschillende Europese landen kijkt, kan alleen maar besluiten dat bij grote delen van de bevolking het besef groeit dat wereldwijde rechtvaardigheid en duurzaamheid niet zullen worden bereikt door dit soort vrije markt. Agalev wil dat de politiek deze situatie aangrijpt om het tij te keren. Wij hebben alleszins een hele reeks concrete voorstellen klaarliggen.  Bruisend Brussel  Een groene long en een groen hart voor onze stad Wat emme z’a oêngedoên, Brussel, wee zeet a nog stoên? De parfum van de ruu Blaas dat es zjust gaas. Breike, baave, ze dun voesj, ze raan ee altaaid par koesj en stoin allien nog stil rond Brussel in de fil.  Niet enkel de Brusselse bossen, parken en pleinen krijgen van de Groenen meer zuurstof. Wij willen ook het hart van de Brusselse politiek groen kleuren. Brussel. Een rijkdom aan talen en culturen. Veel groen, pleintjes en uitgaansleven. Hier wordt gewoond, gewerkt... Dit hoofdstedelijk Gewest, waar ook de Vlaamse en Franse Gemeenschap hun rol spelen, biedt tal van mogelijkheden. De politieke kunst bestaat erin om elke inwoner van welke origine ook te laten deelnemen aan de ontwikkeling van onze stad. Want wij willen een dynamische en duurzame stad. Er is trouwens heel wat werk te verzetten! De roofbouw op mensen en op de openbare ruimte willen wij een halt toeroepen. Al enkele jaren geleden lanceerden wij daarom samen met de SP en aanvankelijk ook de Volksunie het stadsproject voor een beter samenleven. Interessante en ook bekende Brusselaars sloten zich aan bij deze dynamiek. Voor de verkiezingen van 13 juni hebben we onze krachten gebundeld: de SP, een groep onafhankelijken en Agalev.    VOOR EEN LEEFBAAR BRUSSEL    Wordt Brussel opnieuw een leefbare stad? Een stad waar het goed wonen, werken, studeren en ontspannen is? Een mooiere, aangenamere en groenere stad? Als het van ons afhangt, wel. Leefbaarheid is eigenlijk de rood-groene draad door ons programma. Al onze voorstellen leiden tot één uiteindelijk doel: van onze stad opnieuw een stad op mensenmaat maken, een stad die geeft om haar inwoners, een stad die zorg draagt voor haar bewoners en gebruikers. Welke maatregelen zijn daarvoor nodig? Om te beginnen: het versterken van de woonfunctie. Een stad zonder inwoners is geen stad, kaalslag en speculatieve leegstand willen wij zonder meer verbannen uit onze stad. Nieuwe instrumenten zoals het voorkooprecht van de overheid helpen hierbij. Investeringen in de bouw en verbetering van sociale woningen, in alle wijken, zijn noodzakelijk. Sociale woningen die uiteraard voor iedereen toegankelijk zijn, ongeacht inkomen, herkomst, overtuiging of handicap. Ook een kwaliteitsvolle buurtuitrusting met voldoende groenen recreatievoorzieningen geeft het buurtleven nieuwe zuurstof. Belangrijk bij dit alles is een evenwichtige functievermenging. Wonen, winkelen, werken... Een gezonde mix houdt rekening met de draagkracht van de wijken. De woonfunctie is daarbij prioritair. Ook de leefomgeving willen we verbeteren: goede lucht, proper water, veel groen, gezonde voeding, zinvol omgaan met energie en grondstoffen... Een afvalbeleid gericht op preventie en recyclage. Selectieve ophaling en composteren kunnen bijdragen tot de sluiting van een of meer verbrandingsovens in Neder-over-Heembeek. En vermijden dat de verbrandingsoven van Drogenbos er komt. We vragen de invoering van het principe dat de vervuiler betaalt, en willen de jaarlijkse forfaitaire huisvuilbelasting vervangen door de betaling per afvalzak. Daarnaast is het opstellen en toepassen van een water- en energiebesparingsplan voor het Brussels Gewest prioritair. De mobiliteit is een van onze hoofdbekommernissen. Zonder onmiddellijke actie verstikt Brussel in een enorme verkeerschaos, bumper-aan-bumper. Wij willen de rechten van de zwakke weggebruikers herstellen, de zone 30 veralgemenen en de auto weren uit woon en winkelbuurten. Voor ons komen investeringen in de wegeninfrastructuur vooral de zwakste weggebruikers ten goede en wordt het aantal parkeerplaatsen verminderd. Wij verzetten ons tegen nieuwe, zware, metro-infrastructuur. Een verbetering van het bovengronds openbaar vervoersnet is onze optie. Dat kan door de uitbouw van een Gewestelijk Express Net (GEN) en een eigen bedding voor sneltrams en -bussen. Deze inspanningen dragen ongetwijfeld ook bij tot een sterker veiligheidsgevoel. Ook de politie krijgt hierin een rol: door te streven naar een betere samenwerking met de verschillende bevolkingsgroepen. Dat kan bijvoorbeeld door de inzet van meer wijkagenten, ook op de fiets, en onthaalvriendelijke politieantennes in de buurten.    VOOR EEN SOLIDAIR BRUSSEL    Wat we willen is duidelijk: een samenleving waarin iedereen het goed heeft. Dat veronderstelt kansen en mogelijkheden voor elke inwoner. In Brussel is de langdurige werkloosheid hoog, en ze treft hoofdzakelijk laaggeschoolden. Wij engageren ons in de eerste plaats voor de zwaksten op de arbeidsmarkt. Een veralgemeende arbeidsduurvermindering is een rechtvaardige manier van herverdelen, en laat zowel mannen als vrouwen toe een volwaardige job te combineren met gezinstaken of vrijwilligerswerk. Voor ons krijgt iedere werknemer het recht om vrijwillig in een 4/5 job in te stappen. Belangrijk is daarnaast een betere afstemming van het werkgelegenheidsbeleid op het profiel van de Brusselse werkzoekende. Prioritaire aandacht is nodig voor de werkgelegenheid van laaggeschoolde jongeren, bijvoorbeeld door sociale economieprojecten. Armoede is een geheel van uitsluitingen, op de meest verschillende levensterreinen. Daarom blijft een specifiek armoedebeleid nodig. Dat richt zich op de onderlinge afstemming van maatregelen op terreinen als inkomensverwerving, onderwijs, opleiding en tewerkstelling, huisvesting, gezondheidszorg, welzijn en cultuur. De gegarandeerde toegang tot deze voorzieningen is voor ons een grondrecht. De Brusselse gemeenten met de grootste sociale nood zijn ook de gemeenten met de minste middelen. Daarom is een financiële solidariteit tussen de negentien Brusselse gemeenten aangewezen. Ook de Vlaamse Gemeenschap kan haar verantwoordelijkheid nemen: bijvoorbeeld door een billijke verdeling van de middelen van het Sociaal Impulsfonds. Zorgvoorzieningen blijken niet altijd even toegankelijk voor alle zorgbehoevenden. Wij willen alle drempels wegnemen. Kinderen van kansarmen, allochtonen en mensen met een handicap hebben ook recht op kwaliteitsvolle kinderopvang. Door hun sociale isolatie te verminderen, kan je de veiligheid van vele alleenstaanden en ouderen verbeteren. Bijvoorbeeld door de participatie van buurtorganisaties, postbodes en wijkagenten in een waakzaamheidssysteem. Of door een groen telefoonnummer.    VOOR EEN DEMOCRATISCH BRUSSEL    Democratie betekent meer dan eens om de zoveel jaar een bolletje rood of groen kleuren. Wij willen de bevolking actief betrekken bij het beleid. Dit veronderstelt in de eerste plaats stemrecht voor alle inwoners, op alle politieke niveaus. De strijd tegen racisme en extreemrechts is, door alle materies heen, voor ons een topprioriteit. Door een krachtenbundeling willen we deze bruine pest verbannen uit onze stad. Participatie kan maar lukken als de inwoners tijdig en volledig worden geïnformeerd. Wij pleiten voor een volledige openbaarheid van bestuur, niet enkel op verzoek van de burger maar ook op eigen initiatief van de overheid. Informatiegaring door de bevolking is een recht, dat is voor ons het basisprincipe van een democratisch bestuur. Om de inspraak zo efficiënt mogelijk te organiseren, wordt een veertigtal wijkraden opgericht. Daarin krijgen ook jongeren en kinderen een inbreng. De beleidsorganen houden verplicht rekening met de adviezen van deze wijkraden. Eventuele afwijkende beslissingen motiveren ze omstandig. De diensten van de openbare besturen zijn er in de eerste plaats voor de bevolking. Klantgerichtheid, openheid en betrouwbaarheid worden sleutelbegrippen in een nieuwe administratieve cultuur. Een nieuwe staatshervorming versterkt de Brusselse instellingen, zowel in gewest als gemeenschapsmateries. Beide gemeenschappen hebben een verantwoordelijkheid voor de Brusselse bevolking. Maar door een uitbreiding van de bevoegdheden van de Gemeenschappelijke Gemeenschapscommissie met cultuur en onderwijsprojecten, willen wij een nieuwe dynamiek ontwikkelen voor deze stad.    VOOR EEN VEELKLEURIG BRUSSEL    Kunst en cultuur zijn een essentieel onderdeel om de stad nieuw leven in te blazen. Kansarmen ervaren hun uitsluiting uit het cultuurgebeuren als een van de ergste vormen ervan. Artistieke projecten in achtergestelde buurten, schoolopbouwwerk met thuislozen, mensen met een handicap en andere kwetsbare groepen verdienen extra mogelijkheden en middelen. Een vooruitstrevend cultuurbeleid betekent in onze stad ook een onvoorwaardelijke keuze vóór de multiculturele samenleving, gekoppeld aan een militant antiracisme. Culturele instellingen en verenigingen van alle gemeenschappen die deze stad rijk is, vormen haar unieke kracht. Onderlinge samenwerking in multiculturele projecten verdient extra aanmoediging door beide Gemeenschappen. Een actieve tweetaligheid is voor ons de basis van een ruimere meertaligheid. Wij willen dat de Vlaamse Gemeenschapscommissie (VGC) voldoende mogelijkheden krijgt om een volwaardig Vlaams-Brussels cultuurbeleid uit te bouwen. Ze stimuleert de negentien gemeenten ook hun verantwoordelijkheid ten volle op te nemen. Brussel mag haar historisch erfgoed niet langer verwaarlozen. Tegenover andere steden hebben we een grote achterstand. Meer dan vroeger verdienen waardevolle gebouwen en monumenten bescherming. Ze zijn het geheugen van het verleden, en we horen ze in goede staat over te dragen aan de volgende generaties.    VOOR EEN DYNAMISCH BRUSSEL    Het credo voor onze stad? Investeren in de eigen toekomst én eindelijk een stedelijk jongerenbeleid voeren. Een beleid dat het dynamisme van de jongeren ontwikkelt. Dat ook rekening houdt met de integratie van jongeren van allochtone oorsprong. En hen niet bekijkt als lastpost, maar als ankerpunt van de toekomstige stadsbevolking. Wij willen een uitbreiding van de infrastructuur die Brussel tot een aantrekkelijke stad voor jongeren maakt. Dit gaat van evenementen rond jeugdcultuur over fietspaden tot studentenkamers. Economisch gezien willen we werk maken van de creatie van geloofwaardige werkgelegenheidskansen voor jongeren. Net als kansen op werk voor jongeren die schoolmoe zijn. Onderwijs, sport en cultuur vertrekken het best vanuit de stedelijke jongerencultuur. Wat leeft onder jongeren hoort te leven in de instellingen en verenigingen die het onderwijs-, sporten cultuuraanbod verzorgen. Dat vraagt blijvende investeringen zodat er in alle stadsdelen voldoende infrastructuur voorhanden is.    NASCHRIFT    Dit is een beknopte samenvatting van ons Brussels programma. De drie partners van SP!AGA Agalev, SP en een groep onafhankelijken geven, elk met hun eigen aandachtspunten, concrete invulling aan het stadproject. In een dertigtal technisch-inhoudelijke fiches werden een stadsvisie en concrete actiepunten uitgewerkt. De definitieve tekst en uiteraard bijkomende inlichtingen kun je verkrijgen op ons gewestelijk secretariaat: Agalev Brussels Gewest, Nathalie De Swaef, Brialmontstraat 23, 1210 Brussel – tel (02)219 19 19, fax (02)223 10 90. Wil je papier besparen, dan kan je een e-mailbericht sturen naar nathalie.deswaef@agalev.be. Of naar onze webstek surfen: www.agalev.be/regio/brussel.  Vanaf deze pagina vind je onze concrete voorstellen voor de verkiezingen van 13 juni ‘99. Elk voorstel is bedoeld voor uitvoering op één of meerdere beleidsniveaus. We duiden dit als volgt aan: [EUR] = Europese Unie [B] = Belgisch federaal niveau [VL] = Vlaanderen Brussel is niet in dit lijstje opgenomen. In Brussel vormt Agalev samen met SP en onafhankelijken een Open Stadslijst: SP!AGA. Een samenvatting van het Brusselse programma vind je vanaf pagina 79. Wanneer het beleidsvoorstel realisaties vereist op meerdere beleidsniveaus, vermelden we dat ook. [EUR, VL] bijvoorbeeld betekent dat een voorstel om actie vraagt op Europees en Vlaams niveau. Vanaf pagina 177 vind je een verklarende lijst met moeilijke begrippen. We duiden ze in de tekst aan met een sterretje: Stroomgebiedanalyse* bijvoorbeeld.  Beleidsvoorstellen  ECOLOGISCHE DUURZAAMHEID   1. Algemeen  101 – Ecologische duurzaamheid verankeren in het Europees, Belgisch, Vlaams en Brussels beleid. Elk beleidsniveau neemt ecologische duurzaamheid als kader voor elke verdere ontwikkeling in zijn wetgeving. De lokale overheden werken op dezelfde manier. [EUR, B, VL]  102 – De verdere ontwikkeling van Europa, België, Vlaanderen en Brussel binnen de grenzen van een mondiaal eerlijk verdeelde milieugebruiksruimte* laten gebeuren. Elk beleidsniveau werkt maatregelen uit om het grondstoffen en energiegebruik stelselmatig en drastisch terug te schroeven. Er worden voldoende middelen gereserveerd om ecologische duurzaamheid waar te maken. Een maatschappelijk draagvlak creëren dat gedragen wordt door een brede basis, is essentieel. [EUR, B, VL]  103 – Duurzaamheidsmaatregelen op Europees niveau bewerkstelligen. Dit is een taak voor de federale regering binnen de EU. Blijken Europese duurzaamheidsmaatregelen op korte termijn niet mogelijk, dan maakt de federale regering werk van een uitvoering op Belgisch niveau of in een beperktere samenwerking met andere duurzaamheidgezinde landen. [EUR, B] In ieder geval komen de gewestelijke en federale overheden hun internationale verplichtingen binnen de afgesproken termijnen na. [B, VL]  104 – Een professioneel uitgebouwd steunpunt oprichten voor de ondersteuning van de besturen bij de implementatie en uitwerking van de lokale Agenda 21. [VL] De Federale Raad voor Duurzame Ontwikkeling, de Interdepartementale Commissie Duurzame Ontwikkeling en het Federaal Planbureau krijgen voldoende middelen en mogelijkheden om een effectief duurzaamheidsbeleid te ontwikkelen. [B] België investeert in en helpt actief mee aan de ontwikkeling van een goed internationaal beleid inzake duurzame ontwikkeling. [B, VL]  105 – De evolutie van de ecologische welvaart becijferen als alternatief meetinstrument voor het Bruto Binnenlands Product. In afwachting van internationale afspraken over dergelijke nieuwe meetinstrumenten gebeurt dat volgens de ISEW*-methode. Het planbureau voert die opdracht jaarlijks uit. [B] De verschillende gewesten berekenen jaarlijks hoe groot de doorheen de jaren opgebouwde ecologische schuld voor hun gebied is. Ze duiden ook aan wat dit voor hun begrotingen betekent en hoe ze via een meerjarenplanning die schuld zullen afbouwen. [VL] Er wordt een eerste set van Indicatoren van Duurzame Ontwikkeling in gebruik genomen. Ze brengen in kaart in hoeverre onze samenleving al of niet duurzamer wordt. [B, VL]  106 – Nieuwe productiewijzen beoordelen op de mate waarin ze duurzaamheid bevorderen [EUR, B] en bij het opstellen van plannen en programma’s rekening houden met de gevolgen voor mens en milieu. Dit laatste is mogelijk door de invoering van beleids-MER’s* te veralgemenen. [EUR, B, VL] Een beleid van chemische hygiëne opbouwen: Producten en stoffen waarvan bewezen is dat ze erg schadelijk zijn, verbieden. Voor nieuwe producten en stoffen het voorzorgsprincipe maximaal hanteren. Ze kunnen slechts op grote schaal worden toegepast wanneer de effecten op milieu en gezondheid gekend zijn of voldoende onderzocht. Duurzaamheid betekent immers vooral preventief milieuschade vermijden. [EUR, B]  107 – De mogelijkheden aanwenden om grondstoffen en aanwezige hulpbronnen efficiënter te gebruiken. In de productie het ketenbeheer en het sluiten van kringlopen centraal stellen. In alle fasen van de keten zijn milieugegevens openbaar. De ontwikkeling en het gebruik van technologieën die het milieu minder belasten, krijgen krachtige ondersteuning. Doelstelling is om op korte termijn de globale milieu-impact met een factor 4 te verminderen, op middellange termijn een factor 10 te realiseren. [EUR, B, VL]  108 – De huidige expansiewetgeving, die de steun aan bedrijven regelt, volledig herwerken. Bedrijven ontvangen enkel nog steun voor investeringen die leiden tot aanpassingen of nieuwe productieprocessen, die voldoen aan het concept van duurzaam produceren. De milieubaten moeten in ieder geval groter zijn dan de resultaten die worden gehaald op basis van de opgelegde wettelijke verplichtingen. [EUR, VL] Memo-bedrijven* krijgen een aangepaste regeling voor beperkte investeringen op KMO-niveau. Daarnaast zien investeringsfondsen voor duurzame ontwikkeling het daglicht. Ze staan onder meer in voor het financieren van milieuverantwoorde investeringen in openbaar vervoer, duurzaam bouwen, landbouw, hergebruik. [VL]  109 – De huidige middelen voor onderzoek en ontwikkeling integraal heroriënteren op duurzame productontwikkeling en energievoorziening. [B, VL] De Vlaamse overheid richt een Vlaams Instituut voor Wetenschappelijk en Technologisch Aspectenonderzoek op, dat nieuwe technologieën op hun wensbaarheid beoordeelt. [VL]  110 – Het belastingstelsel vergroenen: de belasting op arbeid verschuiven naar een belasting op het gebruik van energie en grondstoffen [B], onder meer door de invoering van een CO 2 energietaks op Europees niveau of in samenwerking met omliggende landen. De heffing is progressief en gebeurt in functie van de vervuilingsgraad van de energiedrager en van het totale energiegebruik. [EUR, B] de BTW-tarieven aanpassen door toetsing aan ecologische criteria (lagere tarieven voor milieuvriendelijke producten en herstellingsactiviteiten). [B] de ecotaks onverkort uitvoeren volgens de oorspronkelijke bedoelingen: de consumenten afraden om milieubelastende producten te kopen waar duidelijk alternatieven voor bestaan. [B] de volledige begroting aan een audit onderwerpen om milieuschadelijke toelagen of fiscale steunmaatregelen te inventariseren. Die worden daarna geschrapt of stelselmatig afgebouwd. De lokale overheden volgen hetzelfde stramien. [EUR, B, VL]  111 – Een ecobonus* invoeren om het milieuvriendelijk koopgedrag bij aankoop voor duurzame producten te stimuleren. Dit kan onder meer worden gebruikt om de energiezuinigste producten uit een bepaalde productgroep te ondersteunen. [VL]  112 – De productinformatie verbeteren door een uniform systeem van ecolabeling. Naast de samenstelling van het product omvat het een afzonderlijke beoordeling van respectievelijk het productieproces, de arbeidsomstandigheden, het energiegebruik, de recyclagemogelijkheden en dierenwelzijnsaspecten. Dit laat de consument toe om de verschillen in milieu-impact binnen een zelfde productcategorie in te schatten. [EUR, B]  113 – Een degelijke productaansprakelijkheid* voor de producent uitwerken. Het Europees consumentenbeleid bevordert zoveel mogelijk duurzaamheid. De wettelijke garantie op producten wordt uitgebreid naar minimaal drie jaar. [EUR, B]  114 – Het wetgevend milieu-instrumentarium verduidelijken en verbeteren, onder meer op basis van de voorstellen van de Interuniversitaire Commissie tot Herziening van het Milieurecht. Prioritair hierbij zijn een verbeterde handhaving en een verbetering van de bestaande milieureglementering. [VL]  2. Ecologische landbouw  201 – De Europese landbouwpolitiek grondig hervormen. Uitgangspunten voor die hervorming zijn gezond en kwaliteitsvol voedsel, een rechtvaardig en duurzaam inkomen voor de landbouw(st)er en een evenwicht tussen landbouw en milieu/dierenwelzijn. Daarvoor is een andere structuur en prijzenbeleid nodig dat intensieve productie* ontmoedigt. Het invoeren van productieplafonds, met niet-verhandelbare quota* en het financieel belonen van extensivering* zijn daarin belangrijke elementen. Ondersteuning wordt afhankelijk gemaakt van het bereiken van milieudoelstellingen. [EUR]  202 – De landbouw(st)er stimuleren om medebeheerder van het landschap te worden. De landbouw is een onderdeel van ons landschap en ontwikkelt zich in verwevenheid met de andere functies van de open ruimte, zoals bos, natuur, cultureel erfgoed en recreatie. Op die manier wordt een ecologische landbouw de buur van een hernieuwde natuurontwikkeling en maakt hij integraal deel uit van het plattelandsbeleid. De landbouw(st)er krijgt voor deze bijkomende opdracht een vergoeding. Dit vraagt om een aanpassing van de Europese landbouwpolitiek. [EUR, VL] Beheerslandbouw* en zelfstandige gezinslandbouw ontvangen meer steun, intensieve landbouw* wordt afgebouwd. Grondgebonden bedrijfsvoering en regionaal gerichte landbouw genieten extra promotie. [EUR, B, VL]  203 – De veehouderij zuiver organiseren. Europa handhaaft het verbod op het toedienen van hormonen. [EUR] België zet de strijd onverminderd verder om het hormonengebruik te bannen, en voert de controle inzake fraude op. [B] Het gebruik van antibiotica wordt strikt aan banden gelegd. Door de massale en onoordeelkundige toediening van antibiotica wordt de kans op resistentie tegen hoe langer hoe meer antibiotica steeds groter. Een cascadesysteem beperkt magistrale bereidingen* tot een minimum. Alleen apothekers mogen deze bereidingen maken. Voor geregistreerde antibiotica wordt het voorschrijfgedrag van dierenartsen nauwkeurig gevolgd en zo nodig gerechtelijk gesanctioneerd. [B] Op Europees niveau wordt het distributiesysteem gestandaardiseerd. [EUR] Omstandigheden die het gebruik van kalmeermiddelen nodig maken, worden zoveel mogelijk vermeden. In geen geval mogen residuen aanwezig zijn in het vlees van de geslachte dieren. [B] Agalev streeft naar duidelijker en strengere regels op de verwerking en het gebruik van slachtafval om ziekten zoals BSE te voorkomen en elk risico voor de volksgezondheid uit te sluiten. [B]  204 – De veehouderij diervriendelijk maken. De veehouderij houdt rekening met het welzijn van de dieren. De normen worden in die zin aangepast: beschikbare oppervlakte per dier, natuurlijke afwisseling van dag en nacht, verbod op wrede fok en dwangvoedermethodes. Legbatterijen worden afgebouwd tegen 2009. [VL] De huidige dierenwelzijnwetten worden strikt nageleefd. [B] Levend slachtvee over lange afstand vervoeren meer dan acht uur wordt verboden. [EUR]  205 – Dierenwelzijn wordt onttrokken aan de bevoegdheid van de minister van Landbouw en ondergebracht bij de minister van Volksgezondheid en Leefmilieu. [B]  206 – Een ander mestbeleid uitwerken, met volgende aandachtspunten: strengere normen vastleggen om een basismilieukwaliteit te respecteren of te herstellen en aan de aankomende Europese richtlijn te voldoen. Een decreet uitvaardigen dat de veestapel intensieve veehouderij met 30% doet inkrimpen, en dit koppelen aan uittredingsvergoedingen. Gans Vlaanderen erkennen als kwetsbaar gebied. De impact van vermesting op de milieukwaliteit objectief en gedetailleerd bestuderen. De bedrijven verplichten een mineralenboekhouding* bij te houden. Mestverwerking is voor Agalev geen duurzame oplossing. Het is een end-of-the-pipe-aanpak en bovendien zeer duur. [VL]  207 – Het gebruik van kunstmest en pesticiden ontmoedigen, door opgedreven milieuheffingen en striktere reglementeringen. De meest schadelijke pesticiden worden van de lijst van de erkende producten geschrapt. [B, VL] De overheid ondersteunt het gebruik van mechanische onkruidverdelging en natuurlijke bestrijdingsmiddelen. [VL]  208 – De omschakeling van de gangbare landbouw naar de biologische zo massaal en zo snel mogelijk doorvoeren. Biologisch landbouw is de toekomst! Tegen 2010 moet de biologisch landbouw minstens 15% van het landbouwareaal omvatten. Daarom wil Agalev: Europese steunmaatregelen uitwerken. [EUR] de Belgische en Vlaamse steunmaatregelen en steunen omschakelingspremies verlengen, verhogen en uitbreiden naar biologische veeteelt. [B, VL] specifieke tewerkstellingsprogramma’s lanceren voor langdurige werklozen in de biologische landbouw. Die betekenen een belangrijke kostenverlaging voor de werkgever en voor de biologische producten. [B, VL] In overheidsbestekken biologische producten voorzien. [B, VL] het Vlaams Landbouw Investerings Fonds* (VLIF) heroriënteren naar de biologische landbouw. [VL] biologische landbouw als volwaardig vak of aparte leerstoel invoeren in de landbouwhogescholen en de landbouwfaculteiten. [VL]  209 – Heel terughoudend omspringen met genetische manipulatie van dier en plant. Daarom wordt er een breed maatschappelijk debat opgestart over de socio-economische en ethische wenselijkheid van genetische manipulatie van landbouwgewassen en voedsel. Een moratorium van vijf jaar op genetische manipulatie van gewassen en vee geeft de mogelijkheid een onafhankelijk, doorzichtig en gedegen onderzoek te voeren naar de gevaren van het uitzetten van genetisch gemanipuleerde organismen voor mens en milieu. Transnationaal transport van genetisch gemanipuleerde organismen wordt opgeschort tot een bindend ‘Biosafety Treaty’ hiervoor sluitende regels stelt. In ieder geval duiden verpakkingen aan of er bij de productie sprake is geweest van genetische manipulatie. Alternatieven voor producten die genetisch gemanipuleerde organismen bevatten, worden wettelijk beschermd. Zo wordt de keuzevrijheid van de consument gegarandeerd. [EUR, B] Planten, dieren en mensen, of onderdelen hiervan, kunnen nooit onder het intellectuele eigendom van de biotechnologische uitvindingen vallen. Een patent op leven is uitgesloten, net zoals het klonen van dieren en mensen. [EUR, B]  210 – Duurzame visserij opbouwen. Dit gebeurt door volgende stappen te zetten: De industriële visserij stopzetten. In plaats van te vissen in functie van vastgelegde maximale quota per soort, per betrokken zee een maximale toelaatbare vangst voor het geheel van alle vissoorten vastleggen overeenkomstig de reproductiemogelijkheden van die zee. De maximale viscapaciteit per vloot wordt daaraan aangepast (verminderd). Dit vermijdt het overboord gooien van ‘mis’gevangen vis en het dure controlesysteem via satelliet. Daarnaast soortspecifieke beschermmaatregelen uitwerken en beschermde zones afbakenen. Op korte termijn andere diervriendelijke vangstmethodes ontwikkelen. De huidige vangst- en doodmethodes van de beroepsvisserij zijn voor veel vissen gruwelijk. [EUR, B]  3. Energiebeleid  301 – Vanuit het oogpunt van ecologische duurzaamheid offensief werken aan een daling van het energiegebruik en aan een zo groot mogelijke omschakeling van risicovolle producties kernenergie, fossiele brandstoffen naar milieuvriendelijke en hernieuwbare energievormen, bijvoorbeeld winden zonenergie. [EUR, B, VL]  302 – Een uitstap uit de kernenergie realiseren. De uitstapscenario’s zijn voorhanden en uitgewerkt. [B] De opslag van kernafval moet te allen tijde omkeerbaar zijn. De opslag gebeurt bovengronds op de terreinen van de kerncentrales en onder verantwoordelijkheid van de elektriciteitsproducenten. In geen geval kan een ondergrondse berging. [B, VL] De opwerking van bestraalde kernbrandstof, de productie én het gebruik van MOX* wordt definitief stopgezet. [B]  303 – Het Euratom-verdrag* voor de bevordering van de kernenergie drastisch wijzigen. Het gewijzigde verdrag beperkt zich tot een controle en reguleringsfunctie en het zoeken naar veilige oplossingen voor kernafval en voor de ontmanteling van kerncentrales. [B] Op termijn vragen we aan het EU-verdrag een volwaardig energiehoofdstuk toe te voegen. Dit hoofdstuk richt zich expliciet op duurzame ontwikkeling. Het vermeldt ondubbelzinnig de keuze van de EU voor de afbouw van kernenergie. Om nieuwe rampen à la Tsjernobyl te voorkomen, krijgen de deelstaten van de gewezen Sovjet-Unie en de Oost-Europese landen met gelijkaardige kerncentrales steun van onder andere de Europese Unie. Die steun dient om probleemkerncentrales zo vlug mogelijk op een veilige manier af te bouwen en om de omschakeling naar meer ecologisch verantwoorde energieleveranciers vlot te laten verlopen. Ex-deelstaten van de Sovjet-Unie die hun kernarsenaal willen afbouwen, krijgen daarvoor steun van onder andere de Europese Unie. [EUR]  304 – Concrete en afdwingbare milieudoelstellingen formuleren rond de uitstoot van CO 2 . Voor Agalev gaat dit om een jaarlijkse vermindering met minstens 3 %. Om dit te bereiken zijn verschillende globale maatregelen nodig. Enkele voorbeelden: het energiegebruik voor auto’s, elektrische huishoudapparaten, verwarmingstoestellen... normeren. een regulerende* energie en CO 2 -heffing invoeren, op Europees niveau of minstens met een aantal omliggende landen. [EUR, B]  305 – Effectief een Rationeel Energie Gebruik (REG)-Beleid ontwikkelen. Tegen de achtergrond van de op gang zijnde Europese liberalisering zijn daarvoor volgende structurele ingrepen in de energiesector noodzakelijk: productie en distributie van elektriciteit enerzijds en import/ groothandel en distributie van gas anderzijds ontkoppelen. [VL] de distributie-intercommunales aardgas en elektriciteit omvormen tot energiedienstverlenende in plaats van energieverkopende instellingen. Dit op basis van een ander winstmechanisme. Hun maatschappelijke opdracht luidt: energiediensten leveren op een zo sociaal en ecologisch mogelijke manier voor klant en samenleving. [VL] het Controlecomité voor Elektriciteit en Aardgas vervangen door een onafhankelijk reguleringsorgaan. [B] een onafhankelijk Vlaams reguleringsorgaan oprichten voor toezicht op de besteding van de REG-fondsen. Met controleerbare en meetbare resultaten rond energiebesparing. [VL] de huidige uitrustingsplannen vervangen door een energiebeleidsplanning gebaseerd op het IRPconcept*. [B, VL]  306 – Het REG-beleid verder ondersteunen door de budgetten voor Onderzoek en Ontwikkeling om te schakelen van onder meer kernenergie naar energiebesparende technologie, hernieuwbare energiebronnen en afbouw van de oude pistes. Agalev pleit voor de invoering van energieprestatienormen*, in de eerste plaats voor niet-woongebouwen. In tweede instantie willen we de bestaande isolatienormen voor woongebouwen vervangen door strengere energieprestatienormen*. Bij deze energieprestatienorm* kiest de eigenaar vrij op welke manier hij of zij onder een bepaald maximaal energiegebruik blijft, met als enige beperking het verbod op elektrische verwarming. Naar zelfproducenten vragen we alle barrières weg te werken die de inschakeling in het net belemmeren of tegenhouden. [VL]  307 – Ontwikkeling van hernieuwbare energie stimuleren. Energieleveranciers halen tegen 2020 verplicht 20% van de energie die ze verkopen uit hernieuwbare energie-installaties gebouwd na 1990. Indien zij hier niet aan voldoen, betalen ze een heffing die wordt aangewend voor de ontwikkeling van hernieuwbare energie. Agalev vraagt een ruimere toepassing van de warmtekrachtkoppeling te stimuleren en bij de opmaak van structuurplannen en de aanpassing van gewestplannen systematisch ruimte vrij te maken voor de aanleg van windenergieparken. [EUR, VL]  308 – Een nieuwe tariefpolitiek voor gezinnen en ander kleinverbruik invoeren. Agalev bepleit een laag tarief voor de vaste kost en het minimumverbruik, dit zowel voor gezinnen, in functie van gezinssamenstelling, als voor bedrijven, kantoren... in functie van de aard van de activiteit. De kost voor meergebruik stijgt progressief. [B] Het recht op een overlevingshoeveelheid energie (6 ampère) willen we omzetten in een recht op een basisminimum in verhouding tot de gezinssamenstelling. [VL]  309 – De voorbeeldrol van de overheid uitbouwen. Een nieuw decreet legt vast dat het elektriciteits- en brandstofverbruik per m² overheidsgebouw tegen 2008 met minstens 30% moet dalen ten opzichte van het gemiddeld verbruik in de periode 1990-1995. [B, VL]  310 – Nieuwe hoogspanningsleidingen worden enkel ondergronds aangelegd. [VL]  4. Leefmilieu en afvalbeleid  401 – Het milieubeleid afstemmen op preventie. Ecologische schuldopbouw is uit den boze. Vervuiling die zich steeds meer opstapelt opkuisen mét gemeenschapsgeld is duur en in veel gevallen te vermijden. Het milieubeleid vertrekt van duidelijke, concrete doelstellingen. Het milieu is niet gebaat met een detaillistische wetgeving die meer focust op de middelen dan op de concrete doelstellingen. De overheid koppelt aan duidelijke doelstellingen een degelijke controle en handhaving, zodat ze die ook kan bereiken. [EUR, B, VL]  402 – Per gebied, op basis van de kwetsbaarheid ervan, immissienormen* voor de verschillende vervuilende stoffen vastleggen. Op basis van deze immissienormen* krijgen de bedrijven emissienormen* opgelegd die berekend worden per bedrijf/geproduceerd product. [VL]  403 – De volksgezondheid en het milieu centraal stellen bij het opstellen van normen. Deze worden afgestemd op de meest kwetsbare groepen in de samenleving, zoals kinderen, bejaarden en astmapatiënten. [EUR, B, VL]  404 – Het vergunningsstelsel duidelijker en eenvoudiger maken. Bedrijven met homogene activiteiten die maar een beperkte milieuhinder veroorzaken, hoeven niet langer een vergunning aan te vragen. Ze moeten voldoen aan integrale voorwaarden*. Bedrijven met omvangrijke en complexe vergunningen kunnen op middellange termijn een vergunning op hoofdlijnen krijgen. Die legt de doelen en randvoorwaarden vast waaraan een bedrijf moet voldoen. Het bedrijf kiest zelf hoe ze die bereikt. De technische middelenvoorschriften* vallen weg. Het nieuwe vergunningssysteem is wél gekoppeld aan een milieuzorgsysteem, milieurapporten en milieubedrijfsplannen, die de nodige controle mogelijk maken. Voor de tussencategorie blijft het oude vergunningssysteem bestaan, maar het wordt wel vereenvoudigd en verduidelijkt. [VL]  405 – De bestaande schadelijke emissies stelselmatig afbouwen in de verschillende sectoren. Enkel in dit kader staan we experimenten met verhandelbare emissierechten toe. Het gaat daarbij alleen om in de tijd degressieve rechten*. Ze zijn enkel binnen een afgebakend gebied verhandelbaar. [VL] Voor dieseldeeltjes NOX, CO 2 , VOS, PAK’s, nitraten en fosfaten gelden strengere normen. [EUR, VL]  406 – De openbaarheid en toegankelijkheid van milieu-informatie waarborgen. Uitzonderingen op het principe van de openbaarheid blijven beperkt tot het strikte minimum. Ze hebben steeds een inhoudelijke en geen formele grond, en zijn nooit absoluut, maar wel relatief zodat steeds een belangenafweging kan plaatsvinden. Dit geldt ook voor de milieu-informatie van particuliere instellingen met een belangrijke opdracht in het milieubeleid, zoals Indaver en Aquafin. De informatie die de overheid gebruikt om een beslissing voor te bereiden, moet ook vóór die beslissing genomen is, al openbaar zijn. Informatieaanvragen worden bij de voorlichtingsambtenaar ingediend. [VL]  407 – De Conventie van Aarhus* ratificeren en toepassen. Die behandelt niet alleen het recht op openbaarheid van milieugegevens, maar ook het recht van burgers om deel te nemen aan het beslissingsproces en om rond milieuzaken toegang te krijgen tot het gerecht. [B, VL]  408 – Milieuheffingen enkel invoeren als ze hoofdzakelijk regulerend* werken. De opbrengsten komen niet terecht in de algemene middelen, maar krijgen een gerichte bestemming. De overheid legt de milieuheffingen vast voor de komende jaren, maakt ze overzichtelijker en bouwt progressiviteit in. Zo weten bedrijven en particulieren wat hen te wachten staat en kunnen ze hun gedrag daarop afstemmen. [VL]  409 – De objectieve (burgerlijke) aansprakelijkheid voor schade aan het milieu invoeren. Daardoor is het niet meer nodig een fout of onzorgvuldigheid te bewijzen. Het bewijs van daderschap vertrekt voortaan van het proportionaliteitsbeginsel: met welke waarschijnlijkheid (een deel van) de schade aangericht is, bepaalt voor welk deel van de schade men aansprakelijk is. Schade aan bestanddelen van het milieu die niemand zijn eigendom zijn en schade aan het ecologisch draagvlak komen eveneens in aanmerking voor vergoeding en herstel. Verenigingen kunnen hiervoor een vordering instellen. Dit geld komt in het Milieuschadefonds terecht. De raming van de herstelkosten van milieugoederen, die dikwijls geen marktwaarde hebben, gebeurt aan de hand van richtlijnen. Bedrijven kunnen zich door aansluiting bij een kas, onder bepaalde voorwaarden en tot een bepaalde hoogte, verzekeren tegen schadeclaims. [B,VL]  410 – Een goed, uitgebreid Natuur en Milieu-Educatiebeleid (NME) uitbouwen, met bijzondere aandacht voor voorlichting. Burgers en organisaties kunnen actief deelnemen aan de opbouw van het natuur en milieubeleid. Coherentie en een goede taakverdeling tussen de verschillende actoren zijn belangrijke aandachtspunten. Netwerken en overlegplatforms tussen gemeenten, provincies, gemeenschappen, administratie, NGO’s... bereiden het NME voor en evalueren het. Het NME beperkt zich niet tot het onderwijs. Ecoteams, bouwteams en andere initiatieven ontvangen subsidies. [VL]  411 – Meer onderzoek verrichten naar de gevolgen van milieuvervuiling op de gezondheid. Agalev pleit voor de uitbouw van een netwerk, waar men terecht kan met mogelijk milieu gerelateerde gezondheidsklachten. Daarnaast is ook de registratie bij huisartsen en in de arbeidsgeneeskunde van belang. Die verzameling van informatie kan de aanzet vormen tot gericht onderzoek. [VL]  412 – Een preventief bodembeleid voeren met multifunctionaliteit van de bodem als uitgangspunt. Het zorgt ervoor dat de bodem niet vervuild geraakt door allerhande giftige stoffen en zware metalen. Zo kunnen we zware saneringskosten vermijden. Voor alle nu gekende black points* gaat men zo snel mogelijk over tot sanering, met voorrang voor die black points* waar er risico’s zijn voor de volksgezondheid. Een afdekking of immobilisatie van de vervuiling beschouwt Agalev niet als een sanering: we eisen wel degelijk een opkuis van de bodem. Waar mogelijk, betaalt de vervuiler en niet langer de gemeenschap de sanering, ook al dateert de vervuiling van voor 1995. In het geval van niet-toewijsbare historische of diffuse* verontreiniging komt het Milieuschadefonds tussen (zie 409). Dit kan het ritme van de ambtshalve saneringen aanzienlijk opdrijven. [VL]  413 – De basiskwaliteitsdoelstellingen van water aanpassen. [EUR, VL] De waterzuivering kan efficiënter en goedkoper door maatregelen te nemen die de te grote verdunning van het afvalwater door hemelwater tegengaan. [VL]  414 – Stroomgebiedenanalyse* gebruiken als planbasis voor ordening, beheer en bescherming van bodem en (oppervlakte)water. Kwetsbare gebieden op het vlak van bodemerosie en vernatting/verdroging worden zo in kaart gebracht. De ruimtelijke structuurplanning en de ruimtelijke ordening houden hiermee rekening. [VL]  415 – Een offensief bodembeleid opstarten, en er de verschillende sectoren bij betrekken. In de woonsferen de bedekte oppervlakten tot een minimum beperken. In land-, bos- en natuurbouw de bodemstructuur optimaliseren. In de kwetsbare gebieden anti-erosie programma’s uitwerken samen met de bodemgebruikers. [VL]  416 – Een infiltratiegebied* voorzien om de onttrekkingen te compenseren. In de stedelijke gebieden en de woonkernen van het buitengebied verhoogt men het doorlatende oppervlakte, en zorgt men voor een scheiding van het hemel- en afvalwater. In het buitengebied is het in de eerste plaats van belang dat de brongebieden en bovenlopen hun infiltratie/moerassig karakter opnieuw kunnen opbouwen. Natuurherstel langs beken en rivieren zorgt voor voldoende waterbuffers. Als laatste spelen infiltratiesystemen een belangrijke rol. [VL]  417 – Grondwaterwinning die een te sterke daling van het grondwaterpeil tot gevolg heeft, stopzetten of verminderen. De overheid spoort de nog niet vergunde winningen op en vervangt ze waar mogelijk door alternatieven. [VL]  418 – De te zuiveren watermassa verkleinen op een economisch verantwoorde manier. Hoogwaardig* water voor hoogwaardig* gebruik reserveren. Het gebruik van regenwater aanmoedigen. Buiten de stedelijke gebieden bedrijven en kleinschalige waterzuivering ontkoppelen. Kleinschalige waterzuivering stimuleren. [VL]  419 – Rationeel waterbeleid aanmoedigen met een progressieve tarifering op het waterverbruik. Burgers krijgen duidelijke en volledige informatie van de overheid over waterbesparende maatregelen. Gerichte acties zoals voor spaardouchekoppen of betoelagingen zoals voor regenwaterputten ondersteunen dit beleid. Een ecotaks op vervuilende producten in de huishouding vervangt de bijkomende waterheffing voor huishoudens. Pas dan heeft de consument een keuze. Voor de bedrijven wordt de waterheffing zodanig aangepast dat ook de vervuiling van het water door micropolluenten zoals pesticiden en zware metalen mee de hoogte van de heffing bepaalt. Gerichte acties zoals voor regenwaterputten met een pompinstallatie die dat water gebruikt voor sanitaire toepassingen ondersteunen dit beleid. [VL]  420 – Afval in de eerste plaats vermijden door een goed grondstoffengebruik, een goed productbeleid met productnormen en het juiste gebruik van ecotaksen. [B] Hergebruik blijft, na preventie, de beste optie. Producenten en verdelers hebben zowel een terugnameplicht als een verwerkingsplicht voor producten en verpakkingen. Bestaande ontwijkingsmogelijkheden worden ongedaan gemaakt. Het voorkomen van probleemafval gebeurt waar het moet door een verbod zoals bij pvc, blisteren aluminiumverpakkingen, elders door het uitbreiden van statiegeldsystemen. [VL]  421 – Afval gescheiden ophalen op basis van een progressieve tarifering. Voor het niet te vermijden afval geldt een vrijstelling. Het niet selectief opgehaald afval de restfractie gaat voor verwerking naar alternatieve verwerkingsinstallaties, zoals de scheidings en vergistingsinstallaties*. Pas in laatste instantie gaat men over tot verbranding, en dit met de beste technieken. [VL]  422 – Het beleid rond de inzameling van verpakkingen herzien. Het huidig beleid stimuleert vooral de inzameling van wegwerpverpakkingen die perfect te vervangen zijn door herbruikbare verpakkingen: drankverpakkingen, wasproductverpakkingen, enzovoort. Agalev pleit voor selectieve inzameling en recyclage van alleen die verpakkingen waarvoor geen herbruikbaar alternatief is. In ieder geval moet Fost Plus de wettelijk vastgelegde recyclagepercentages voor plastic realiseren. Nu is de toekenning van het Fost Plus-logo enkel afhankelijk van het lidmaatschap. Agalev wil die toekenning afhankelijk maken van de daadwerkelijke recyclage van het product. Gemeenten en intercommunales kunnen vrij de modaliteiten van inzamelen kiezen en hoeven zich niet te plooien naar de Fost Plus methode. [VL]  423 – Voor het industrieel afval duidelijke beleidslijnen uitzetten. Zoveel mogelijk selecteren is de hoofddoelstelling. Voor industriële afvalstoffen geldt dezelfde hiërarchie geldt als voor huishoudelijke: preventie, hergebruik, recyclage. Voor Klasse I-storten komen er concrete plannen. Detoxificatie-installaties* gefinancierd door een heffing op gevaarlijke chemische stoffen, verwerken het gevaarlijk afval. Voor slib bepleiten we zo veel mogelijk hergebruik en recyclage, in plaats van het zomaar te verbranden. [VL]  424 – De uitstoot van milieugevaarlijke stoffen zoals dioxines drastisch verminderen en gezondheidsnormen en maximale achtergrondwaarden opstellen. Verbrandingsovens en -installaties die niet voldoen aan de emissienormen* sluiten hun deuren. Als de buurt zo vervuild is dat de achtergrondwaarden overschreden zijn, worden de installaties toch gesloten, zelfs al halen ze de norm. Om de grensoverschrijdende dioxinebronnen zo snel mogelijk te reduceren, sluit het Vlaams gewest akkoorden af met de omringende landen, met het Waals Gewest en met het Brussels Hoofdstedelijk Gewest. [VL]  425 – Een brede maatschappelijke dialoog met de chemische industrie opstarten om een ecologische reconversie binnen de sector te verwezenlijken (‘naar een zachte chemie’). Agalev stelt voor om chloor en broomchemicaliën gefaseerd te vervangen door alternatieven, behalve indien onvermijdelijk in de farmaceutische nijverheid. [EUR, B, VL]  426 – Het gebruik van ozonafbrekende stoffen verbieden, ook methylbromide en zachte Cfk’s. Toestellen waarin nog ozonafbrekende stoffen zitten worden ingezameld en ontmanteld. [VL]  427 – De zomersmog* bij de bron en sectorgericht aanpakken. Agalev bepleit een beperking van de emissies van vluchtige organische stoffen (VOS) en NOX en een aanmoediging van milieuvriendelijke investeringen. De overheid werkt productnormen voor verven en andere solventhoudende producten uit. [EUR, B, VL]  428 – Stank, stof en lawaai vermijden zodat de bevolking er zo weinig mogelijk hinder van ondervindt. Milieuvergunningen houden hiermee rekening. Een speciale nog op te richten milieuhinderdienst bemiddelt en legt de juiste maatregelen op. [VL]  429 – Onderzoek verrichten naar de aanwezigheid van schadelijke stoffen in onze voeding. Nieuwe normen houden rekening met de grotere gevoeligheid van kinderen, die door hun andere eetgewoonten bovendien dikwijls meer worden blootgesteld aan schadelijke stoffen. Zo vragen we de onmiddellijke toepassing van de Europese norm voor pesticiden in babyvoedsel. [VL]  5. Ruimtelijk, stads- en plattelandsbeleid  501 – Een ruimtelijk trendbreuk op het terrein realiseren door rekening te houden met volgende uitgangspunten: het ruimtelijk beleid afstemmen op duurzame ontwikkeling en een ruimtelijke planning van de draagkracht*. De ruimtelijke versnippering en wanorde wegwerken. de ruimtelijke structuur tussen stad en platteland, tussen landschappen en bebouwde omgevingen heropbouwen of herstellen. Compact ruimtegebruik stimuleren. Een einde stellen aan de stadsvlucht en de suburbanisatie. De mobiliteitsbehoefte terugdringen. de open ruimte eindelijk vrijwaren. de ruimte voor natuur drastisch uitbreiden. De behoefte aan bijkomende ruimte voor bedrijventerreinen inperken. Een accuraat handhavingsbeleid ontwikkelen. [VL]  502 – Het Ruimtelijk Structuurplan Vlaanderen (RSV) verscherpen en versneld in praktijk brengen. De algemene uitgangspunten van het RSV zijn voor Agalev aanvaardbaar. Ze zijn echter niet altijd consequent uitgewerkt. Weg te werken minpunten zijn bijvoorbeeld het compromis rond de inperking van de vroegere Groene Hoofdstructuur en de betwistbare ruimtevraag voor bedrijventerreinen. De afbakening van stedelijke gebieden en op provinciaal niveau van hoofddorpen en kernen krijgt absolute prioriteit. Een realisatie voor 2000 is wenselijk. [VL]  503 – De ruimtelijke structuurplannen opgemaakt door lokale besturen strikt opvolgen en bewaken. Provincies en gemeenten vertrekken daarbij minstens van de doelstellingen en uitgangspunten van het RSV. Zij krijgen wel de ruimte om ze aan te scherpen. [VL]  504 – Alle wettelijke bepalingen, richtlijnen en omzendbrieven die de doelstellingen en uitgangspunten van het RSV ondermijnen, schrappen of vervangen. [VL]  505 – De vooropgezette hogere woningdichtheden in praktijk brengen. Dit betekent 25 woningen/ha in stedelijke gebieden en 15 woningen/ha in buitengebieden. Ze leiden tot een zuiniger ruimtegebruik binnen de bestaande woongebieden. Onbebouwde bouwgronden binnen het woongebied worden belast. Voor zonevreemde gebouwen en lintbebouwing in de open ruimte ontwikkelt de overheid een uitdoofbeleid. Het aansnijden van ruimte voor bijkomende nieuwbouwwoningen gebeurt gefaseerd. Voorlopig mag buiten de stedelijke gebieden maximaal tweederden van de voorziene ruimte worden aangewend. Vooraleer het laatste derde wordt aangesneden, gebeurt een globale evaluatie van de woonbehoeften. De opmaak van een gemeentelijke woonbehoeftestudie mag voor de gemeente geen vrijgeleide worden voor een versneld aansnijden van de woon(reserve)gebieden. [VL]  506 – De in het RSV voorziene uitbreiding van de natuur en bosgebieden invullen en versneld uitvoeren. De Vlaamse regering keurt ten laatste tegen 2003 de nodige ontwerpuitvoeringsplannen goed. Binnen de natuurverwevingsgebieden* primeert de natuur op de landbouw. [VL]  507 – De ruimtebehoefte voor bedrijventerreinen inperken: op bedrijventerreinen de ruimte intensief gebruiken. Bestaande afgetakelde, vervallen of onderbenutte industrieterreinen herontwikkelen. Meer kansen creëren voor het verweven van functies in het woongebied voor zover het gaat om niet-hinderlijke bedrijvigheid die aansluit bij het wonen en die de draagkracht* van het gebied niet overschrijdt. Oneigenlijk gebruik van bedrijventerreinen voor kantoren en dienstverlenende bedrijven bannen. Het aansnijden van ruimte voor bijkomende bedrijventerreinen fel afzwakken. Voorlopig mag buiten de stedelijke gebieden maximaal de helft van de voorziene ruimte reservegebieden niet inbegrepen worden aangewend. De in het RSV voorziene economische knooppunten differentiëren. Niet in elk economisch knooppunt is een zelfde aanbod aan bedrijventerreinen nodig. Agalev streeft bovendien naar een daling van het aantal. [VL]  508 – Het handhavingsbeleid op een nieuwe leest schoeien. De verantwoordelijken burgemeester, controlerende ambtenaren zijn wettelijk verplicht om bij overtredingen met passende maatregelen de werken stil te leggen. De rechter kan de stillegging van de werken opheffen wanneer dit niet terecht zou zijn. Dit maakt een gerechtelijk achterafbeleid met de nodige sociale en emotionele neveneffecten overbodig. Wie echter in de boosheid blijft volharden, krijgt te maken met een strak vervolgbeleid. Vonnissen worden hoe dan ook uitgevoerd. [VL]  509 – De ruimtelijke planning op alle niveaus daadwerkelijk oriënteren op een duurzame ruimtelijke ontwikkeling, ruimtelijke kwaliteit en zuinig ruimtegebruik. Er wordt rekening gehouden met de ruimtelijke draagkracht. Burgers van meet af aan betrekken bij de voorbereiding van elke planopmaak. [VL]  510 – Het vergunningensysteem daadwerkelijk vernieuwen zodat het mogelijk is de aanvragen kwalitatief te beoordelen. De besluitvorming over de aanvragen wordt doorzichtiger en voor derden toegankelijk. De politieke verantwoordelijkheid ligt eenduidig bij verkozenen college van burgemeester en schepenen en in beroep de deputatie. Een adequate controle en schorsingbevoegdheid voor de betrokken Vlaamse administratie maakt lokale ontsporingen onmogelijk. Derden krijgen ruime inzage en beroepsmogelijkheden. [VL]  511 – De wijziging van het gebruik van gebouwen voor andere dan woonfuncties in het algemeen vergunningsplichtig maken. Dit als tegengewicht voor de hervorming van het milieuvergunningssysteem (zie 404) en om de verweving van functies op een gecontroleerde en kwalitatieve manier tot stand te laten komen. Decretaal wordt ingeschreven dat in uitvoeringsplannen gebiedsmatige drempels* kunnen worden ingebouwd waarboven het weigeren van de vestiging van een bijkomende niet-woonfunctie puur op basis van dat gegeven mogelijk wordt. [VL]  512 – Toepasbare instrumenten voorzien voor een flankerend* gronden pandenbeleid zoals: -Speculatieve meerwaardenemingen* (zonder realisatie op het terrein) van planschade* uitsluiten gedurende de laatste tien jaar voor de planwijziging. Planbaten* in dezelfde verhouding betalen en vergoeden als voor planschade* gebeurt. De uitvoerende overheid een voorkooprecht verlenen waarbij de planbaten* niet in rekening worden gebracht. De planbaten* aanwenden om een terugwinbeleid vanuit de open ruimte te realiseren. De belasting op de leegstand en verkrotting afstemmen op de niet-benutte oppervlakte, de voorziene bestemmingsmogelijkheden en de effectieve waarde van het onroerend goed. In tweede orde is een opvorderings en onteigeningspolitiek naar langdurige leegstand aangewezen. [VL]  513 – De troeven van de steden in de ombouw van onze maatschappij naar duurzame ontwikkeling uitspelen. Agalev benadert de stad als een ecopolis een open, dynamisch en complex ecosysteem en opteert voor een ecologisch verantwoorde stedelijke ontwikkeling. Agalev kiest daarom ondubbelzinnig voor een versterking van het stedelijk beleid en een verbetering van de leefbaarheid van de steden. Onze prioriteiten: functies concentreren en verweven. De kwaliteit van de basisinfrastructuur zowel voor woonomgeving als voor dienstverlening optrekken. Het wonen in de stad financieel stimuleren (zie ook Sociale rechtvaardigheid, voorstel 613). Het economisch draagvlak van de steden vergroten: gediversifieerde stedelijke economieën ontwikkelen die inpasbaar zijn in het stedelijk weefsel. [VL] Agalev kiest voor een participerende stad waarin de betrokkenheid van de mensen bij het beheer van hun leefomgeving vergroot en/of wordt hersteld. De stad is bovendien een smeltkroes van ideeën en een laboratorium voor experimenten van jongeren. Jongeren hebben recht op rondhanggedrag. [VL]  514 – Naast het bestaande Sociaal Impuls Fonds een stadsvernieuwingsfonds in het leven roepen. Dat richt zich specifiek op de herinrichting van de zwaar verkommerde woonzones binnen de stedelijke gebieden. Het fonds laat de betrokken steden en gemeenten toe om een meerjarenplanning op te zetten voor kleinschalige sociale woonprojecten en verbeteringswerken aan de woonomgeving, inclusief groenprojecten. [VL]  515 – Het platteland leefbaar houden overeenkomstig de draagkracht van het buitengebied. Dit ontwikkelt zich binnen een integraal plattelandsbeleid dat vertrekt vanuit de troeven en mogelijkheden die de verschillende functies van de open ruimte (natuurontwikkeling, landschapszorg, biologische landbouw, zachte recreatievormen, enzovoort) in onderlinge afstemming kunnen bieden. [VL]  516 – Open ruimte, die verloren is gegaan of versnipperd werd, herwinnen. In de eerste plaats is dit toe te passen in de overgangsruimte tussen stedelijke en buitengebieden. Zo kan opnieuw een duidelijke, ruimtelijk en landschappelijk herkenbare grens tussen het verstedelijkt en het landelijk gebied tot stand komen. [VL]  517 – Gemeenten met woonkernen in het buitengebied financieel steunen wanneer zij ervoor kiezen om in het buitengebied de open ruimte maximaal te beschermen en de kernen te versterken. De kernversterking gebeurt via de renovatie van het bestaand woningpatrimonium en via de verdichting van de woondensiteit door invulbouw. Met oog voor het behoud van het landelijk karakter en voor de instandhouding van een aantal basisvoorzieningen. [VL]  518 – Monumentenzorg en archeologie moeten zich zo breed mogelijk in de tijd kunnen richten. Daarbij moet zeker aandacht gaan naar het erfgoed dat nog aanwezig is en dreigt verloren te gaan omdat het zijn huidige functie of gebruik verliest. Meer specifiek geldt dit zeker voor de huidige industriële afbouw (kolenmijnen, scheepsbouw, enz.). Het erfgoed moet actief worden beheerd, een nieuwe duurzame bestemming krijgen en waar mogelijk opengesteld worden. Het blijft belangrijk te benadrukken dat een monument niet alleen staat, dat zorg voor de omgeving primordiaal blijft. [VL]  519 – Er komen meer middelen voor monumentenzorg. De achterstand en afhandeling van dossiers wordt weggewerkt. [VL]  520 – Het BTW-tarief voor herstellingswerken aan monumenten wordt verlaagd tot 6%, naar analogie van de herstellingswerken aan woningen ouder dan 15 jaar. [B]  521 – Een decretale regeling uitwerken voor de subsidiering van monumentenverenigingen, waarin ook de werkingsmiddelen vervat zitten. [VL]  6. Natuur en Dierenwelzijn  601 – Het natuurbeleid richten op een algemene bescherming van de natuurwaarden en het landschap. Natuur is er voor iedereen. Daarom pleit Agalev voor een basisnatuurkwaliteit voor heel Vlaanderen. Centraal staat de multifunctionaliteit van het landschap. Dit vertrekpunt wordt verder aangevuld met een gebiedsgericht beleid, met extra aandacht voor waardevolle en/of kwetsbare gebieden. Derde pijler van het natuurbeleid is het soortgericht beleid dat tot doel heeft de inheemse dieren plantsoorten te beschermen. Het maatschappelijk draagvlak voor het natuurbeleid ontwikkelen is een ander belangrijk aandachtspunt.[VL]  602 – Bij beleidsbeslissingen die een impact hebben op hun omgeving (landbouw, woningbouw, bosbouw, recreatie...) rekening houden met de basisnatuurkwaliteit. [VL]  603 – Ecologisch belangrijke gebieden, zoals erkend door internationale afspraken onder andere de Habitatrichtlijn en de vogelrichtlijn planologisch beschermen door gewestplanwijzigingen. (zie ook 506) Waardevolle natuurgebieden krijgen een erkenning als reservaat. Het reservaatareaal wordt substantieel uitgebreid. [VL]  604 – Tegen 2003 de 125.000 hectaren Vlaamse Ecologische Netwerken* (VEN) en de 150.000 hectaren Integrale Verwevings en Ondersteunende Netwerken* (IVON) afbakenen. [VL]  605 – Gebieden met potentiële natuurwaarden, zoals kasteelparken, omwalde hoeven en stadsparken, opwaarderen, bijvoorbeeld door beheersovereenkomsten met organisaties, particulieren en landbouwers. Die krijgen hiervoor een vergoeding. Ontginningen en bedrijven voorzien in groene nabestemmingen. [VL]  606 – Oude militaire domeinen met een ecologische waarde een permanente groene bestemming geven. Het beheer gebeurt door de overheid of een erkende natuurvereniging. [B, VL]  607 – Een moratorium op de ontbossing instellen en gedurende drie jaar een jaarlijkse bosuitbreiding met 3000 hectare doorvoeren. De overheid legt eindelijk een lange termijnplanning vast, zoals reeds afgesproken in het Bosdecreet van 1990. Samen met jongeren worden speelzones in de bossen aangeduid. [VL]  608 – Bossen duurzaam beheren. Hoofddoelstellingen zijn het voortbestaan van het bos, het behoud van de biodiversiteit, het streven naar kleinschalige ingrepen en het gebruik van inheemse boomsoorten. Binnenlands hout wordt weer een hernieuwbare grondstof. Ook ingevoerd hout moet voldoen aan richtlijnen in verband met duurzaam bosbeheer. [VL]  609 – Kwetsbare kustgebieden beschermen door een integraal duinenbeheersplan. Een voorkooprecht voor de overheid en natuurverenigingen brengt zoveel mogelijk duinen onder ecologische bescherming. Het Duinenfonds zorgt voor de nodige financiën. Dit fonds is gespijsd en beheerd door de Vlaamse overheid, lokale overheden, natuurverenigingen en toeristische diensten. Voor duingebieden van meer dan 1 hectare groot stellen publieke en privé-eigenaars beheersplannen op. Ze kunnen hiervoor subsidies krijgen. [VL]  610 – De integratie van het natuurbeleid bevorderen door een overlegpolitiek met de verschillende sectoren (landbouw, recreatie...) te ontwikkelen. De inrichting van bezoekerscentra en educatieve infrastructuur bij natuurgebieden verhoogt het draagvlak voor het natuurbeleid. Ook natuureducatie in scholen en ruimte voor tewerkstelling in de sector zijn belangrijk. [VL]  611 – Landschapsgroepen* wettelijk mogelijk maken zoals de bosgroepen in het Bosdecreet en ondersteunen. Dit gaat de versnippering van landschappen, bossen en natuur door infrastructuur en eigendomsstatuut tegen. Als basis hiervoor dienen de regionale landschappen*. [VL]  612 – De kwaliteit van de landschappen verbeteren door een natuurvriendelijke inrichting en beheer van waterlopen en wegbermen, en de aanleg en onderhoud van streekeigen groen zoals houtkanten en knotbomenrijen. Het onderhoud en de fruitpluk van hoogstamboomgaarden en inheemse fruitsoorten stimuleren. Er wordt jaarlijks een Dag van het Landschap georganiseerd. [VL]  613 – Een integrale oplossing voor grensoverschrijdende watersystemen uitwerken in internationale overleggen samenwerkingsverbanden. De Europese Unie zorgt voor ondersteunende instrumenten en fondsen. [EUR, VL]  614 – Naast aandacht voor de natuur en de landschappen, een omgevingsbeleid uitwerken met als uitgangspunten: geen vervuilingsbronnen of teelten van GGO’s* rond natuurgebieden toelaten. de verdroging aanpakken door de natuursector te betrekken bij afspraken rond de afwateringsproblematiek, en bij de afbakening van de gebieden het waterbeheer in rekening te brengen. Beperkingen invoeren in bepaalde periodes zoals het broedseizoen. [B, VL]  615 – In steden en dorpen een actief en ecologisch groenbeleid naar de verschillende doelgroepen voeren. Naast het dagelijkse buurtgroen is er vooral in de stedelijke gebieden nood aan grotere complexen, zoals open groene ruimten en stadsparken. Deze complexen kunnen verschillen in natuurlijkheid en inrichting. Aan de rand van elke stad wordt een stadsbos gepland en ontwikkeld. De toegankelijkheid tot de stadsrand, die als verbinding tussen stad en het groene ommeland een belangrijke recreatieve functie heeft, verhogen. De overheid stelt regels voor het kwalitatief gebruik van de stadsrand op. Bij de opbouw van een groenbeleid betrekt men de gebruikers, met specifieke aandacht voor de grootste gebruikers: kinderen, jongeren, ouderen en ouders met kinderen. Veilig, bereikbaar en avontuurlijk groen is een kinderrecht. [VL]  616 – De toegankelijkheid van open ruimte en het landschap vergroten door de herwaardering en waar mogelijk heropening van bestaande of verdwenen voetwegen, trekwegen (langs rivieren en kanalen) en ontmantelde spoorwegbeddingen. [VL]  617 – Recreatie afstemmen op de kwetsbaarheid van het gebied, zodat groene rustige gebieden gevrijwaard blijven en iedereen er van kan genieten. [VL]  618 – Het toerisme inbedden in een uitgewerkte visie op de regionale ontwikkeling en over milieu en toerisme structureel overleggen. Ook privé-eigenaars worden bij de samenwerking betrokken. De overheid promoot zacht toerisme en recreatief medegebruik* en steunt kleinschalig, milieuvriendelijk streektoerisme, hoevetoerisme, alternatief stadstoerisme... [VL]  619 – Een hoge genetische biodiversiteit, soortendiversiteit en ecosysteemdiversiteit waarborgen om de biodiversiteit te verbeteren en te behouden. Fragmentatie is één van de grootste bedreigingen en is daarom te vermijden. Gebieden worden zoveel mogelijk aaneengesloten. [VL]  620 – De jacht vervangen door ecologisch wildbeheer. Dit is de beste garantie voor een maximale biodiversiteit. Indien er economische of ecologische schade ontstaat door overpopulatie, wordt er op de meest milieu en diervriendelijke wijze ingegrepen. De buitengewone schade aangericht door in het wild levende dieren wordt vergoed. [VL]  621 – Door monitoring van inheemse soorten ervoor zorgen dat er onmiddellijk kan ingegrepen worden bij bedreigingen. Agalev pleit voor een scherpe observatie van bedreigde diersoorten en indicatorsoorten* zoals kleine roofdieren (das, otter...), reptielen en salamanders, en vlinders. [VL] Om de genetische diversiteit te behouden, roepen we een halt toe aan de verdringing van inheemse planten en diersoorten door vreemde soorten. Invoer van deze laatste is alleen toelaatbaar onder strikte voorwaarden. [B]  622 – De bedreigde soorten op internationaal niveau beschermen en trachten in buitenlandse programma’s en verdragen binnenlandse wantoestanden te keren. Voorbeelden hiervan zijn Antwerpen en Zaventem als draaischijven van de smokkel in allerlei bedreigde en beschermde diersoorten of producten ervan. Een limitatieve lijst somt op welke dieren particulieren, gespecialiseerde kweekcentra en dierentuinen gehouden mogen houden. [B]  623 – De naleving van de huidige dierenwelzijnswetten strikt controleren. Uitzonderingen op dierenwelzijnswetten, zoals de uitzonderingen op het gebruik van speciaal gekweekte dieren voor dierproeven, worden afgebouwd. [B]  624 – Heel terughoudend omspringen met dierproeven. Dierproeven op primaten en dierproeven in de cosmetica-industrie, de wapenindustrie en de tabaksindustrie worden verboden tegen 2003. Minstens de helft van de wetenschappers van het Deontologisch Dierenproevencomité zijn onafhankelijk van de industrie. Agalev pleit ervoor dierproeven alleen toe te laten als dit de enige manier is om een substantiële verbetering van de volksgezondheid te bereiken. [EUR, B]  625 – Handel in gezelschapsdieren beperken tot deontologische fokkers die zich specialiseren in een ras. De veiligheid voor de mens en het dierenwelzijn staan centraal. Agalev is voorstander van: een verplichte gehoorzaamheidstraining voor particulieren die risico-honden in huis halen. Een verbod op aanvalsdressuur voor particulieren. Sensibiliserende maatregelen pro sterilisatie. Die maken deel uit van een doordacht gezelschapsdierenbeleid. [B]  7. Mobiliteit  701 – Een andere mobiliteit opbouwen met als centrale uitgangspunten: de mobiliteitsbehoefte terugdringen. De mobiliteit beheersen de externe (in de eerste plaats ecologische kosten) verrekenen. De milieuvervuiling en -hinder terugdringen. De verkeersveiligheid verhogen. Een doorbraak voor het openbaar vervoer forceren: een offensieve concurrentiepositie uitbouwen ten opzichte van de automobiliteit. Het aandeel van de fietsverplaatsingen in de totale mobiliteit verhogen en de positie van de zwakke weggebruiker versterken. Het aantal autoverplaatsingen, het vrachtwagenverkeer en het luchtverkeer verminderen. De mobiliteitsmogelijkheden voor vervoersarmen verbeteren. de leefbaarheid van steden en dorpen herstellen. [EUR, B, VL]  702 – Om de mobiliteitsbehoefte terug te dringen en de mobiliteit in zijn algemeenheid te beheersen, op elk niveau aangepaste recepten voorzien. Op mondiaal en Europees niveau leidt het aanrekenen van de milieukosten van het transport tot een andere organisatie van de productie en tot handel die minder transport vereist en meer regionaal verankerd is. [EUR] De Trans-Europese Netwerken vergroenen. Bij deze projecten absolute voorrang geven aan vervoer per spoor, water, pijpleiding en digitale snelweg, en niet langer aan nieuwe autosnelwegen. [EUR] Op Vlaams en Brussels niveau verlaagt een andere ruimtelijke ordening activiteiten concentreren in plaats van ze uiteen te leggen en stedelijke ontwikkeling de verplaatsingsbehoeften zowel voor personen als goederenvervoer. [VL] Ongewenste mobiliteitseffecten vormen een reden om bouwaanvragen voor grootschalige projecten te weigeren. De beoordeling gebeurt aan de hand van een op te maken mobiliteitseffectrapport* (MOBER). [VL] Voor de infrastructuur geldt in Vlaanderen en Brussel een moratorium op de aanleg van nieuwe verkeerswegen. Een startbaanverlenging van de luchthaven in Deurne is uitgesloten. Op termijn worden de luchthavens van Deurne, Oostende en Wevelgem gesloten. [VL]  703 – Externe en ecologische kosten prioritair doorberekenen naar het vrachtwagenverkeer en de luchtvaart. Agalev verzet zich met klem tegen een verdere groei van het vrachtwagenverkeer. Milieuheffingen op de sterk vervuilende dieselbrandstof en het autowegenvignet beschouwen we als regulerende* instrumenten. Het luchtverkeer geniet niet langer van een vrijstelling van accijns op de kerosine-brandstof en van een vrijstelling van BTW-heffing op vliegtuigtickets. [EUR, B]  704 – De milieuvervuiling en hinder verder terugdringen door de volgende ingrepen: overschakelen van vervuilende naar meer milieuvriendelijke vervoersmodi. Voor het personenvervoer op korte afstanden geven de Groenen de voorkeur aan verplaatsingen te voet of per fiets in plaats van met de auto. Voor iets langere afstanden tot middellange afstand vormt het openbaar vervoer per bus, tram en trein het alternatief voor de auto en het vliegtuig. Enkel op de lange afstand meer dan een dagreis, intercontinentaal is het vliegtuig aanvaardbaar. Voor goederenvervoer op middellange en lange afstand gaat de voorkeur uit naar scheepvaart of treinverkeer. [EUR, B, VL] Milieuvriendelijkere technologieën en maatregelen die de uitstoot van schadelijke uitlaatgassen verminderen, versneld invoeren. Als voorbeeld gelden energiezuinige auto’s en minder vervuilende brandstoffen. [EUR] Verkeersluwe steden en woonkernen creëren. [VL] Een algemene voorkeursbehandeling voor het openbaar vervoer invoeren in de verkeersreglementering, in de verkeerscirculatie en in wegenontwerpen. [B, VL] De lawaaihinder inperken door de snelheid voor het autoverkeer te verlagen, systematisch geluidsschermen uit te bouwen waar de grote verkeersinfrastructuren (autowegen, spoorwegen) het woongebied dwars en, en door lawaaiige vliegtuigen te bannen. [B, VL] Het stijgend ruimtegebruik voor infrastructuren inperken. Enkel voor het openbaar vervoer en de zwakke weggebruiker is een verdere systematische uitbouw van infrastructuur opportuun en nodig. multimodale overslaginstallaties tussen binnenvaart, spoor en weg uitbouwen die het goederenverkeer via het water en over het spoor stimuleren. [VL] het gebruik van bedrijfsvervoersplannen opleggen aan bedrijven en instellingen met veel werknemers. [B] Symbolisch in elk seizoen een autoloze zondag organiseren. [B of VL]  705 – Een globaal verkeersveiligheidsplan opstellen dat de ambitie heeft om op vijf jaar tijd het aantal verkeersslachtoffers in België en Vlaanderen drastisch te verminderen. De grote luiken van het plan zijn enerzijds de aanpassing van de verkeersreglementering en de verbetering van het toezicht erop [B] en de aanpassing van de verkeersinfrastructuur [VL]. Op het vlak van de reglementering vragen we, naast andere maatregelen, vooral aandacht voor: de snelheid van het autoverkeer verminderen: 100 km/uur op autowegen, 80 km/uur op gewestwegen; binnen de bebouwde kom de 50 km/uur beperken tot de hoofden verbindingswegen. Alle andere straten een zone-30 statuut toekennen. Dit gaat gepaard met een strakke naleving van de snelheidslimieten. Het rijbewijs met punten onmiddellijk en onverminderd invoeren. Het vrachtwagenverkeer gedeeltelijk aan banden leggen door het inhaalverbod voor vrachtwagens te veralgemenen en vrachtwagenverkeer te verbieden op zonen feestdagen. [B] Op het vlak van aangepaste infrastructuur vragen we, naast andere maatregelen, meer middelen en aandacht voor: doortochten van doorgaande verkeerswegen door dorpskernen en stedelijke gebieden veiliger maken. Elk nieuw ontwerp of herinrichting van een weg afstemmen op de richtsnelheid die op de weg geldig zal zijn. Versneld fietspaden of aparte fietsstroken aanleggen, en in ieder geval bij elk nieuw ontwerp of globale herinrichting van een weg met een richtsnelheid hoger dan 30 km/uur fietspaden of aparte fietsstroken voorzien. Op kruispunten van drukke en belangrijke verkeerswegen de fietsinfrastructuur prioritair aanpakken. In eerste instantie zones waar veel kinderen komen aanpakken (schoolomgeving, parken, openbaar speeltuinen, enzovoort). [VL]  706 – Zowel op federaal als op Vlaams niveau voor mobiliteit absolute voorrang geven aan investeringen in het openbaar vervoer. Deze investeringen leiden het komende decennium 2001/2010 eindelijk tot een nieuwe doorbraak voor het openbaar vervoer. Tegen het einde van dit decennium is het aanbod aan openbaar vervoer dermate verhoogd dat het realiseerbaar is om de overstap van automobiliteit naar het openbaar vervoer met fiscale maatregelen te stimuleren. [B, VL]  707 – De Lijn een masterplan laten opstellen voor de verdubbeling van het reizigersaantal in het stads- en streekvervoer tijdens het decennium 2001-2010. De plannen voorzien drie grote krijtlijnen: een sterk verruimd aanbod. Een algemene tariefverlaging (halvering) voor de trouwe gebruiker van het openbaar vervoer (zie verder 709). Een flankerend beleid* dat absolute prioriteit geeft aan stiptheid en vlotte doorstroming van het openbaar vervoer. [VL] Dit gebeurt door het openbaar vervoer eerst verder uit te bouwen op plaatsen met een grote vervoersvraag. Dit kan door belangrijke streekassen opnieuw te vertrammen. Vanuit een verstevigde positie op die assen wordt het openbaar vervoer verder algemeen en overal uitgebreid, onder meer via het visgraatprincipe. De convenanten met de gemeenten beperken zich tot afspraken van medefinanciering voor de exploitatie van het bijkomend aanbod. Per frank die de gemeente jaarlijks wil bijpassen, betaalt De Lijn bijvoorbeeld twee frank. De convenanten bevatten geen bepalingen die leiden tot afwijkende basistarieven voor het openbaar vervoer op gemeentelijk niveau. [VL]  708 – De NMBS verplichten een bijkomend investeringsplan op te stellen om in het volgend decennium 2001-2010 volgende zaken te realiseren: het voorstadsverkeer naar en van de grote steden (Brussel, Antwerpen, Gent) inrichten. De capaciteitsproblemen die een verdubbeling van het aanbod in treinen in de weg staan, wegwerken. Het treinmaterieel verder moderniseren en het dagelijks operationeel treinmaterieel met 50% uitbreiden. het aanbod aan goederenwagons verhogen en moderniseren, de capaciteitsproblemen wegwerken, die een systematisch verhogen van het aandeel van het spoorwegvervoer in de goederentransport op de middellange en lange afstand in de weg staan. [B]  709 – De tarieven van het openbaar vervoer hervormen in functie van een sterkere klantenbinding met de trouwe klant. Agalev pleit voor volgend klavertje vier: uiterst goedkope halveprijskaarten voor het openbaar vervoer: 1500 frank/jaar voor alle openbaar vervoer in België, 1000 frank/jaar voor de NMBS, 500 frank/jaar voor De Lijn, MIVB of TEC. De halveprijstarieven van De Lijn, MIVB, TEC en van de NMBS ook over de korte afstand worden échte halveprijstarieven. Binnen het gezin overdraagbare abonnementen voor het stads- en streekvervoer, die tijdens het weekend uit te breiden zijn tot een gezinsabonnement. Een er nood aan natuurlijk groen goedkoop netabonnement voor alle openbaar vervoer in België voor leden van gezinnen die geen auto bezitten. Kinderen vergezeld van een volwassene rijden gratis tot 12 jaar. Jongeren tot 18 jaar krijgen minstens halve prijs of een vermindering van 75% bij aanschaf van een halveprijskaart. Van en naar steden worden goedkope nachtbussen ingezet. Deze tarieven zijn algemeen geldig over gans België. Ze zijn niet afhankelijk van of te corrigeren door gemeentelijk bijdragen. [B, VL]  710 – De investeringen in het openbaar vervoer financieren met middelen uit een Openbaar Vervoerfonds. Dit fonds wordt in de eerste plaats gespijsd door algemene middelen, aangevuld met een deel van de CO 2 -energieheffing en met specifieke milieuheffingen (zie 703 en 714). Hogere inkomsten (meer reizigers), een andere en rechtstreeks inning van werkgeversbijdragen (voor elk personeelslid onafhankelijk of die het openbaar vervoer neemt of niet), en gemeentelijke bijdragen vangen de grotere exploitatieverliezen als gevolg van het verhoogd aanbod en de verlaagde tarieven deels op. Het resterend gedeelte komt uit de algemene middelen. De werkgeversbijdragen dalen naargelang meer werknemers van het bedrijf een openbaar vervoer abonnement kunnen voorleggen. [B, VL]  711 – De Lijn en de NMBS wettelijk en decretaal verplichten hun vervoersaanbod op elkaar af te stemmen. Gebruikersorganisaties krijgen klachtrecht wanneer dit niet gebeurt. [B, VL]  712 – De dienstverlening en toegankelijkheid van het openbaar vervoer vergroten voor minder mobiele mensen. Vervoersarmen (vanuit sociaal of fysiek oogpunt) zijn meer dan anderen aangewezen op openbaar vervoer. Agalev schuift drie aandachtspunten naar voor: een basismobiliteit zodat elke woonkern of -wijk op een redelijke manier met het openbaar vervoer bereikbaar is. Een grotere en/of comfortomkadering, bijvoorbeeld lagevloerbussen en specifieke gehandicaptentaxi’s. een aangepaste tarifering. Mensen met een kunnen mits een beperkte administratieve vergoeding onbeperkt gebruik maken van het stadsen streekvervoer. [VL]  713 – Verdere privatisering, afstoting, verzelfstandiging van infrastructuur en exploitatie van openbaar vervoer vermijden. [EUR, B, VL]  714 – De autokost variabiliseren om tot een meer verantwoord gebruik van de auto te komen. De vaste kost voor aankoop en bezit van een wagen daalt. De overheid werkt een wettelijke regeling uit voor autodelen, carpooling en andere systemen van gemeenschappelijk autogebruik en stimuleert in bepaalde gevallen deze vervoerswijzen. Kosten voor brandstof en onderhoud stijgen. Om te vermijden dat energiezuinige auto’s leiden tot meer autogebruik en tot lagere tarieven voor autogebruik, herijkt de overheid tegen het einde van de volgende legislatuur het prijsniveau van accijns en milieuheffingen op de autobrandstoffen op een verlaagd energiegebruik (5 liter/100 km). De prijs voor dieselbrandstof stijgt in verhouding meer dan die voor benzine omwille van de hogere schadelijkheid voor de gezondheid. De fiscale aftrek voor woon-werkverkeer beperkt zich tot de kost van het openbaar vervoerabonnement over hetzelfde traject. Uitzonderingen hierop zijn de hogere fietsvergoeding, voor dat deel dat belastingvrij is, en een in te voeren vaste maandelijkse forfait voor voetgangers in het woon-werkverkeer. [B]  715 – De fietser voorrang geven in het mobiliteitsbeleid. Enkele maatregelen: in de verkeersreglementering: afslaan naar rechts door rood licht, de vrijstelling eenrichtingsverkeer veralgemenen... [B] de aanleg van vrije fietsbanen langs verbindings- en doorgangswegen waar de maximumsnelheid hoger ligt dan 30 km/uur veralgemenen. [VL] een algemeen fietspadennetwerk voor Vlaanderen en Brussel aanleggen, bruikbaar voor woon-werkverkeer. [VL] Meer en kwalitatievere fietsvoorzieningen, onder andere fietsstallingen. [VL] Een betere mogelijkheid voorzien om je fiets met het openbaar vervoer mee te nemen. [B, VL] Verkeerslichten zijn zo afgesteld dat een fietser aan tien km/per uur veilig de hele breedte van het kruispunt kan dwarsen voor het rood wordt. [B, VL] Daarvoor verhogen de budgetten voor fietsvoorzieningen aanzienlijk, komt er een sluitende taakverdeling tussen gewest, provincies en gemeenten rond de aanleg van fietsinfrastructuur en wordt in dit kader een Totaalplan Fiets uitgewerkt. [VL] Skaters krijgen een plaats in het verkeersreglement aansluitend op dat van de fietsers. [B]  716 – De voetganger beter beschermen. Voetpaden voldoen aan minimale kwaliteitseisen voor de bestrating en de breedte van de obstakelvrije loopzone. Oversteekplaatsen zijn gelijkgronds, de oversteeklengte is beperkt. Het groen signaal van verkeerslichten duurt lang genoeg om in één beweging de straat te dwarsen. Gevaarzones en verkeerslichten (geluidssignaal) zijn aangeduid voor blinden en slechtzienden. [VL] Geen voorrang geven aan voetgangers op het zebrapad wordt streng beteugeld. [B]  717 – Alle weggebruikers stimuleren om de verkeersreglementering nauwkeurig na te leven. Voor overtredingen die het openbaar vervoer, fietsers of voetgangers hinderen of de veiligheid van andere weggebruikers in gevaar brengen, gelden strenge straffen. De controle op de naleving van de snelheidsbeperkingen, op het alcoholgebruik, op ongepast parkeren is intensief. Er is nood aan een meer gedifferentieerde inning van verkeersboetes in functie van de aard van de overtreding (tussencategorie tussen zware en gewonere overtreding), de verkeersmodus (een fiets is geen auto) en het aantal PK (optrekkracht wagen). [B]  718 – De steden en dorpskernen omvormen tot verkeersluwe zones. Park & ride en snelle openbaar vervoerlijnen naar de binnensteden vangen het autoverkeer op dat de stedelijke gebieden binnenkomt. Autoverkeer van binnen het stedelijk gebied wordt opgevangen aan de rand van de binnensteden. De binnensteden zijn enkel toegankelijk voor autoverkeer van de bewoners. De verkeersvrije centra van binnensteden uitbreiden is een ander aandachtspunt van Agalev. [B, VL] Aan de rand van de steden zorgen logistieke overslagvoorzieningen voor vrachtwagens voor overslag op kleinere milieuvriendelijker vrachtwagens die het centrum en de wijken bedienen. [VL] Het parkeerbeleid is aan een totale herziening toe. Agalev verzet zich tegen nieuwe parkeerplaatsen in de binnensteden zowel privé als openbaar en rond knooppunten van het openbaar vervoer. Het algemene parkeeraanbod rond kantoren en winkelcentra krimpt in ten voordele van bewonersparkeren en kortparkeren (bezoekers). [VL] Grote bedrijven en kantoren stellen verplicht bedrijfsvervoerplannen op. [B]  719 – Straten en pleinen leefbaar maken. Dit gebeurt door het zone-30 principe in alle woonstraten te veralgemenen, met uitzondering van die met een doorgaand karakter. [B, VL] De instelling van speelstraten tijdens de zomervakantie krijgt een wettelijk kader. [B] Buiten de doorgangswegen kunnen vrachtwagens maar in het woongebied komen voor zover ze op de meest rechtstreekse manier naar een eindbestemming gaan. [B, VL]  SOCIALE RECHTVAARDIGHEID  1.  Emancipatie en integratiebeleid  101 – De discriminatie van vrouwen, ouderen, allochtonen, mensen met een handicap, holebi’s* en seropositieven bestrijden, wegwerken en voorkomen. Gelijke kansen nastreven door enerzijds een beleid te ontwikkelen voor, met en binnen elke doelgroep; anderzijds door oog te hebben voor diversiteit en inclusief* beleid. De sociale rechten vormen het uitgangspunt van het beleid. Gender-, culturele of andere verschillen mogen niet langer aanleiding zijn tot discriminatie of achterstelling. Langlopend sociaal-wetenschappelijk onderzoek zal zowel het inclusief* als het corrigerend emancipatiebeleid ondersteunen en kritisch bewaken. [EUR, B, VL]  102 – Meer en sneller concrete stappen zetten in het emancipatiebeleid, bijvoorbeeld in het kader van de uitvoering van het tienpuntenprogramma*. Waar nodig stelt de overheid quotaregelingen of andere positieve acties in en toetst alle beleidskeuzes aan de emancipatie-effecten, in overeenstemming met milieueffectrapportage. De betrokken administraties krijgen daar voor een opleiding. Voor specifieke groepen, zoals migrantenvrouwen of oudere vrouwen voorziet Agalev extra inspanningen en bijzondere acties. [EUR, B, VL]  103 – Resoluut kiezen voor de maatschappelijke integratie en emancipatie en het medezeggenschap van zieken, gehandicapten, allochtonen of armen. De overheid bouwt hiervoor de nodige structuren en ondersteuningsmechanismen uit, met prioritaire aandacht voor de inzet van zoveel mogelijk ervaringsdeskundigen. De zelforganisaties kunnen rekenen op betere toelagen en worden meer bij de beleidsuitvoering betrokken. [B, VL] Er komen nieuwe wetgevende initiatieven op Europees niveau. Met speciale aandacht voor de situatie van vrouwen met een handicap. [EUR]  104 – Zorg en arbeid beter op elkaar afstemmen. Het parlement richt een zorgcommissie op. Die werkt regels uit om de bestaande spanningen tussen arbeidstijd en zorgtijd weg te werken. Andere ontwerpen en voorstellen worden er vanuit dezelfde invalshoek doorgelicht en becommentarieerd. De overheid werkt samen met de sociale partners maatregelen uit om de arbeidsorganisatie en arbeidstijden af te stemmen op de zorgtaken en zorgbehoeften van de werknemers. De overheid neemt hierin het voortouw. De ondernemingen die op een opvallende of vernieuwende wijze in deze maatschappelijke opdracht stappen vooruit zetten, genieten ondersteuningsmaatregelen. [B, VL]  105 – Gelijke kansen voor vrouwen op de arbeidsmarkt bewerkstelligen. Agalev streeft ernaar bestaande discriminaties in de sociale zekerheid, de fiscaliteit en de arbeidswetgeving weg te werken. De groeiende ongelijkheid tussen vrouwen onderling vormt een bijzonder aandachtspunt. Agalev pleit ervoor extra inspanningen te leveren voor de groep alleenstaande vrouwen. [EUR, B, VL]  106 – De rechten van kinderen actief bevorderen en beschermen. Dit principe wordt opgenomen in het EU-verdrag. Op basis daarvan concrete actieprogramma’s opzetten en de verschillende beleidsdomeinen screenen. De Europese instellingen bevorderen de participatie van kinderen. De tiende verjaardag van de VN-conventie over de Rechten van het Kind in 1999 is de aanleiding voor speciale initiatieven. [EUR] Kindeffectrapportage wordt in uitvoering gebracht, ook in sectoren als huisvesting, verkeer of ruimtelijke ordening. [VL]  107 – Het jeugdbeleid omvormen tot een inclusief* beleid, onder de coördinerende verantwoordelijkheid van één minister. Dit beleid is gericht op een sterkere maatschappelijke integratie van jongeren. Het heeft concreet als doel gelijke kansen te creëren voor economische, sociale, culturele en politieke participatie van alle jongeren. De inspraak van jongeren in alle diensten, organisaties en structuren voor jongeren vergroten is een ondersteunende maatregel. Daarom worden naast het uitwerken van het principe van de vertegenwoordiging ook methodes ontwikkeld voor rechtstreekse inspraak. [B, VL]  108 – Er komen verspreid over heel Vlaanderen voldoende, goed gesitueerde jeugdhuizen. De Vlaamse regering coördineert en stimuleert de gemeenten bij de uitbouw hiervan. Ze zorgt daarbij voor medefinanciering en kwaliteitscontrole. Elk jeugdhuis voldoet uiteraard aan de geldende milieunormen. [VL]  109 – Ouderen een volwaardige plaats geven in de samenleving. Agalev schuift de volgende aandachtspunten naar voren: Leeftijdsgebonden discriminatie tegengaan. Meer flexibele en geleidelijke overgangen tussen arbeid en pensioen aanmoedigen. Diensten zorgverlening aan ouderen zoveel mogelijk organiseren onder de regie van de zorgbehoevende oudere zelf. Inkomens van hoogbejaarden verbeteren door meer solidariteit binnen de ouderengroep zelf en door een betere koopkrachtbescherming van de wettelijke pensioenen. [B, VL]  110 – Een inclusief* allochtonenbeleid voeren. Op diverse terreinen zoals werkgelegenheid, onderwijs, vorming en participatie gebeurt daarbij een inhaalbeweging voor allochtonen. Overheden hebben hierin een belangrijke voortrekkersrol. Er komen nieuwe initiatieven voor multiculturele kinderopvang en rond het onthaalbeleid voor nieuwkomers. Racismebestrijding moet efficiënt verlopen. De administratie besteedt bijzondere aandacht aan de aanwerving van meer allochtonen. Dit geldt zeker voor functies die met het publiek in contact komen. Sociale ondersteuningsmaatregelen worden op gelijkwaardige wijze toegepast voor Belgen en allochtonen. Er komt een administratieve cel ter ondersteuning van het etnisch ondernemerschap. [B, VL]  111 – Het armoedebeleid over een andere boeg gooien: van armoede beheren naar armoede bestrijden. De verschillende beleidssectoren, als onderwijs, arbeid en huisvesting, besteden structureel aandacht aan de armoedeproblematiek. Het lokale niveau krijgt meer armslag. De hogere overheden nemen een groter deel van de financiële lasten van armen en bejaardenzorg over van de lokale gemeenschap en de cliënten. Het Sociaal Impulsfonds (SIF) is voor Agalev een valabel welzijns en herverdelingsinstrument. Het SIF-plus* speelt daarin een belangrijke rol. Al dringt een grondige evaluatie in functie van doelgroepgerichte resultaatverbintenissen zich op. Net zoals een betekenisvolle verhoging van de SIF-middelen voor Brussel, gezien de grote concentratie van uitsluiting en achterstelling in deze stad. Het doelgroepenbeleid richt zich op vernieuwende initiatieven, zoveel mogelijk rechtstreeks met de doelgroep opgezet. De evaluatie gebeurt zowel vanuit Vlaams als vanuit lokaal perspectief. Daarbij is ook een duidelijke afstemming van de SIFinitiatieven op de bestaande reguliere werking vereist. Armoedebestrijding komt onder de coördinerende verantwoordelijkheid van één minister, in plaats van een staatssecretaris. [B, VL]  112 – Discriminaties naar relatierechten op basis van seksuele voorkeuren wegwerken. Zowel hetero’s als homo’s en lesbiennes hebben recht op een duidelijke huwelijks en partnerregeling. De overheid erkent dat homo- en lesbische gezinnen een goed opvoedingsmilieu voor kinderen kunnen zijn, bijvoorbeeld door het recht op een duurzame relatie tussen kinderen en hun homo of lesbische ouder(s) wettelijk vast te leggen. Ook het laten overkomen van buitenlandse partners, in overeenstemming met de gezinshereniging voor gehuwde paren, wordt wettelijk geregeld. [B]  113 – Aan illegalen die in aanmerking komen voor een regularisatieronde (zie Levende democratie, voorstel 218) een aangepaste vorm van trajectbegeleiding aanbieden. Het voorziet bijvoorbeeld in taallessen en arbeidsbemiddeling. [VL]  114 – Zigeuners en woonwagenbewoners voldoende standplaatsen en doortrekkersterreinen aanbieden. Dit gebeurt aan de hand van decretale, dwingende regelgeving en ruime subsidiëring. De gemeentebesturen houden rekening met een aantal kwaliteitseisen. De overheid organiseert onderwijs-, opleidings- en arbeidsprojecten aangepast aan de eigenheid van de woonwagenbewoners. Agalev voorziet specifieke voorzieningen voor de opvang en begeleiding van Oost Europese zigeuners. [VL]  115 – De opvangmogelijkheden voor daklozen sterk uitbreiden, vooral in de grote steden. Zowel voor crisis als nachtopvang is uitbreiding en betere ondersteuning noodzakelijk. Ook de zelforganisaties van daklozen krijgen meer steun en worden betrokken bij de beleidsuitvoering. [B, VL]  116 – Decreet uitvaardigen dat de erkenning regelt van buurtondersteunende initiatieven zoals buurthuizen, opbouwwerk, wijkgezondheidscentra... Zo komt er een einde aan de wisselvallige en tijdelijke ‘regelingen’ waaronder velen van hen werken. Agalev wil daarbij wel prioriteit, maar geen exclusiviteit, voor initiatieven in kansarme buurten. [VL]  1.  Sociaal-economische hefbomen  201 – Het macro-economisch beleid vanuit de groene doelstellingen bijsturen. Zowel de begroting als de belastingen op productie en consumptie worden vanuit die benadering aangepast. Zo ontstaat er een systeem van stabiele en rechtvaardige heffingen, die mee de ombouw naar duurzame ontwikkeling ondersteunen. [B, VL]  202 – Het begrotingsbeleid over een andere boeg gooien. Om een groen beleid te kunnen voeren, is meer beleidsruimte noodzakelijk. Het is een kwestie de maximaal mogelijk beleidsruimte aan te spreken zonder risico’s naar een hernieuwde schuldopbouw te nemen. Zo voorkomen we op veel terreinen grotere uitgaven op langere termijn. Op federaal niveau het huidig tempo van schuldafbouw aanhouden en als maximaal beschouwen. Indien het economisch minder goed gaat, dit afbouwritme vertragen, zodat er onmiddellijk beleidsruimte ontstaat om bij te sturen. [B] Voor de Vlaamse begroting richten wij ons op de zogenaamde SERV-norm*. [VL] België blijft solidair bijdragen aan de EU-financiering. Indien de EU extra contributies nodig heeft om haar taken goed uit te voeren (onder meer op het vlak van de EU-uitbreiding) wordt het EigenMiddelenplafond* verhoogd. [EUR, B] Besparingen zijn eveneens realiseerbaar door bijvoorbeeld een permanente doorlichting van alle overheidsdiensten op hun efficiëntie, energiezuinigheid en doelmatigheid. Wij durven ook de noodzaak van sommige diensten in vraag stellen. Als ze niet meer voldoen aan een reële behoefte is het beter ze af te schaffen of te reorganiseren. Alle betrokkenen medewerkers en gebruikers worden uitgenodigd en aangemoedigd om hierover voorstellen in te dienen. [EUR, B, VL] Globaal wordt de totale fiscale en parafiscale druk op het huidige peil gehandhaafd (met uitzondering van regulerende* milieuheffingen). [B, VL]  203 – De financiering van de sociale zekerheid verbeteren. Agalev streeft naar herverdelende effecten: minder lasten op lonen en wedden, meer op andere inkomsten, minder lasten op arbeidsintensieve ondernemingen, meer op kapitaalintensieve ondernemingen. Daarvoor neemt de overheid drie maatregelen: een selectieve verschuiving van lasten: van de belasting op arbeid naar de belasting op het gebruik van kapitaalgoederen en energie. Deze lastenverlaging wordt specifiek ingezet om de herverdeling van arbeid te ondersteunen. de invoering van een algemene sociale bijdrage. Die houdt rekening met een forfaitaire verlaging van de loonbijdrage aan de sociale zekerheid, en een grotere bijdrage van de andere inkomsten. Een herziening van de bestaande warboel aan lastenverlaging en alternatieve financiering, afgestemd op de logica van de vorige twee maatregelen. De invoering van deze maatregelen mag in geen geval leiden tot een vermindering van de totale inkomsten van de sociale zekerheid. [B]  204 – Een CO 2 -energietaks instellen op Europees niveau of in samenwerking met omringende landen (zie ook Ecologische duurzaamheid, voorstel 110). De opbrengst van deze CO 2 -energietaks gaat naar: 1/3 milieu-investeringen (energiebesparing, openbaar vervoer) 1/3 ontwikkelingssamenwerking 1/3 financiering sociale zekerheid. [EUR, B]  205 – De BTW-en accijnstarieven afstemmen op de omschakeling naar een meer arbeidsintensieve en minder milieuvervuilende economie. Waar nodig brengt de overheid sociale correcties aan, bijvoorbeeld een lagere BTW-heffing op arbeidsintensieve diensten. [EUR, B]  206 – Het nominaal tarief* van de vennootschapsbelasting verlagen, maar deze operatie koppelen aan een bredere belastbare basis, zodat de vennootschappen in globo niet minder belastingen betalen. [B] Volgende maatregelen dringen zich op: de fiscale gunstregimes van coördinatie-, dienstenen callcenters afschaffen. de fiscale ontsnappingsroute van de DBI’s (de definitief belaste inkomens*) sluiten. de winstuitkeringen van de intercommunales aan de privé-rechtspersonen aan het normaal tarief belasten. [B]  1.  Arbeid en herverdeling van arbeid  301 – Het recht op arbeid maximaal garanderen. Volgende maatregelen dringen zich op: Loonarbeid zowel naar arbeidstijd, loopbaan, arbeidsverhoudingen als inkomensvorming aantrekkelijker en kwalitatief beter maken. De kostprijs van arbeid doen dalen. De ondersteuning en omkadering van zelfstandigen en KMO’s versterken. [B]  302 – Het recht van elke werknemer om zijn of haar voltijdse arbeidsduur te verminderen naar 30 uren per week wettelijk vastleggen. De ’30-uren week’ wordt de nieuwe voltijdse basis voor alle sociale zekerheidsrechten. [B]  303 – De maatregelen om de arbeidskost selectief te verlagen (zie ook voorstel 203), richten op deze herverdeling van de arbeid. Voor elke werknemer die overstapt naar een 30-uren-werkweek geldt dan een aanzienlijke verlaging van de patronale lasten, op voorwaarde echter dat de vrijgekomen uren ingenomen worden. Dat kan door een nieuwe werknemer aan te werven, maar ook door het aantal werkuren van een deeltijdse medewerker uit te breiden tot maximaal 30 uur. De totale loonkost van de onderneming neemt door deze loonkostenverlaging niet of nauwelijks toe, en het inkomen van de betrokken werknemer(s) daalt slechts in zeer beperkte mate en selectief. [B]  304 – De overgang tussen werkloosheid en loonarbeid vergemakkelijken. Veel werklozen die vandaag een job vinden, verwerven nauwelijks een beter inkomen, in sommige gevallen zelfs een lager. Ze verliezen hun uitkering vanaf het moment dat ze een betaalde job uitoefenen, ongeacht het loon dat ze daarvoor krijgen. Agalev stelt voor de werkloosheidsuitkering slechts met een gedeelte van het loon (bijvoorbeeld 75%) te verminderen in plaats van onmiddellijk helemaal te schrappen. Op die manier verbetert de globale inkomenssituatie van een werkloze die werk vindt altijd, hoe beperkt in uren of loon zijn of haar nieuwe job ook is. Agalev wil deze aanpassing ook voor andere uitkeringsgroepen, als de bestaansminimumgerechtigden, doorvoeren. [B]  305 – Specifieke maatregelen uitwerken voor verschillende doelgroepen op de arbeidsmarkt. Voorbeelden van zo’n doelgroepen zijn: de langdurig werklozen, de laaggeschoolde jongeren, de allochtonenjongeren, de (allochtonen)vrouwen, de mensen met een handicap. Lokale werkgelegenheidscentra spelen een belangrijke rol in de integratie van dit beleid. De vereenvoudiging en harmonisering van de wirwar aan statuten en arbeidsmarktmaatregelen is evenzeer aangewezen. Het is belangrijk beroepsopleiding en arbeidsbemiddeling meer op maat van de concrete werkzoekende af te stemmen en de evaluatiemethodes op maat van de doelgroep te ontwikkelen. In functie daarvan komt er een aanpassing van de beheerscontracten met de Vlaamse Dienst voor Arbeidsbemiddeling (VDAB); en een betere erkenning en financiering van derdeorganisaties zoals sociale economieprojecten en sociale werkplaatsen. [VL] De werknemers in beschutte werkplaatsen krijgen het volledige minimumloon uitbetaald. Agalev vraagt een strikte naleving van de afspraken rond de tewerkstelling van mensen met een handicap, zowel bij de overheid als in de privé-sector. Goede ondersteunings en begeleidingsstructuren en -voorzieningen, onder meer de toepassing van de modernste technologieën, spelen daarin een belangrijke rol. [B,VL] Tot slot wil Agalev dat de overheid de nodige financiële middelen en voldoende mensen vrijmaakt om haar rol als centrale, publieke coördinator inzake bemiddeling en beroepsopleiding van werkzoekenden ten volle te kunnen spelen.  306 – Een einde stellen aan de bestaande inflatie van werkgelegenheidsmaatregelen. Binnen een algemeen werkgelegenheidsbeleid werken de verschillende bevoegde instanties een coherent beleid uit met complementaire tewerkstellingsmaatregelen. Dus geen overlappingen of tegenstrijdigheden. De diensten voor arbeidsbemiddeling en de RVA blijven gescheiden. [B,VL]  307 – Zelfstandigen en Kleine en Middelgrote Ondernemingen (KMO’s) beter ondersteunen. De administratieve verplichtingen vereenvoudigen. Opleidingen van ondernemers verbeteren en mogelijkheden bieden om die tijdens de loopbaan up to date te houden. Dat kan een bijdrage leveren om een groot deel van de faillissementen te voorkomen. Structuren uitwerken en de nodige middelen uittrekken voor specifiek sociaal overleg. De sociale verzekering en de zorgrechten van zelfstandigen verder uitbouwen. Een volwaardig statuut voor meewerkende echtgenoten uitwerken. De faillissementsverzekering versterken. [B, VL]  308 – De tijdsautonomie van alle werknemers vergroten. Arbeid krijgt zo een nieuwe plaats in de veranderende samenleving. Het recht op vijf jaar loopbaanonderbreking geldt voor alle werknemers. Ook het recht op educatief verlof wordt verder uitgebreid. Agalev vraagt een wettelijke verankering en een uitbreiding van het recht op zorgverlof. Zelfstandigen hebben eveneens recht op educatief verlof en zorgverlof. [B]  309 – De gezondheids en veiligheidsrisico’s tijdens het werk verder inperken. Veiligheid en preventie mogen geen loze slogans blijven. Agalev vraagt extra maatregelen voor bepaalde beroepsgroepen en -risico’s, zoals blootstelling aan ozon en het werken met kankerverwekkende stoffen of in een kankerverwekkende omgeving. Het regelmatig aanpassen en aanvullen van de lijsten van erkende beroepsziekten en van kankerverwekkende stoffen hoort daar uiteraard bij.[B]  310 – Striktere regels opleggen aan de diverse vormen van atypische arbeid: nachtarbeid, zondagsarbeid, al te flexibele deeltijdse arbeid, thuiswerk, oproepwerk of interim-arbeid... Agalev wil immers voor zoveel mogelijk werknemers een goede gezondheid en een normaal sociaal leven. [B]  311 – De sociale bescherming van deeltijdse werknemers verbeteren door aan deze werknemers verhoudingsgewijs gelijke en gegarandeerde rechten toe te kennen als aan voltijdse werknemers. [B]  312 – Een wettelijke regeling uitwerken voor het vrijwilligerswerk. Essentieel onderdeel daarvan is een duidelijk statuut. [B]  313 – Alle wetten en besluiten over arbeid en sociale zekerheid coördineren en vereenvoudigen. De administratieve verplichtingen worden tot een minimum teruggebracht. Uiteraard mag geen van deze maatregelen ten koste gaan van rechten van werknemers. [B]  314 – De RVA en de VDAB hanteren voortaan de reële werkloosheidscijfers. Ze maken die ook bekend. Naast de volledig uitkeringsgerechtigde werklozen, horen daar ook in thuis: schoolverlaters, bruggepensioneerden, werkzoekenden ouder dan 50 jaar, onvrijwillig deeltijds werklozen, werklozen in beroepsopleiding, technisch werklozen en geschorste werklozen. [B, VL]  315 – Vorming is een recht, nooit een plicht. [B, VL]  1.  Zorg en herverdeling van zorg  401 – Het uitvoeren van zorgactiviteiten vergemakkelijken en deze opdracht beter verdelen tussen mannen en vrouwen. De verzorgingssector speelt beter in op de zorgbehoeften van elke cliënt. Daarvoor is er voldoende personeel vereist. [EUR, B, VL]  402 – Alle werknemers en zelfstandigen een wettelijk recht op zorgverlof verlenen; het recht op loopbaanonderbreking veralgemenen en de uitkering (selectief) verhogen; zodat deze rechten toegankelijk worden voor alle inkomensgroepen. Enkele maatregelen: bij de geboorte of adoptie van een kind kan elke ouder automatisch tien dagen ouderschapsverlof opnemen (momenteel heeft de vader slechts recht op drie dagen). Boven op het huidige zwangerschapsverlof voor de moeder, krijgen beide ouders het recht om hun loopbaan te onderbreken bij de geboorte of adoptie van een kind. De onderbreking kan halftijds of voltijds, gedurende minstens drie maanden, verlengbaar tot maximum een jaar. De vergoeding is dubbel zo hoog als de huidige vergoeding voor een gewone loopbaanonderbreking. Elke ouder heeft het recht op zes dagen zorgverlof, om thuis te kunnen blijven bij ziekte van een kind. Een alleenstaande ouder heeft recht op twaalf dagen. de uitkering voor werknemers die hun loopbaan onderbreken om een zieke te (kunnen) verzorgen, verdubbelt ten opzichte van de huidige gewone loopbaanonderbrekingsuitkering. Een recht op onbetaald verlof om persoonlijke redenen vervangt het recht op onbetaald verlof om dwingende redenen. [B]  403 – De kinderopvang verder uitbreiden en een sterke kwaliteitsgarantie en -bewaking inbouwen. Agalev streeft naar kinderopvang die toegankelijk is voor alle inkomensgroepen. Extra middelen worden uitgetrokken voor de uitbouw van multiculturele begeleiding in de kinderopvang. Opvangmoeders en -vaders krijgen een beter sociaal statuut. [B, VL]  404 – Jongeren kunnen op eigen initiatief met al hun vragen en problemen terecht bij laagdrempelige diensten, direct aansluitend op hun leefwereld. [VL]  405 – De bijzondere jeugdzorg beter positioneren en herstructureren. Agalev vraagt een verdere uitbouw en uitbreiding van de ambulante en semi-ambulante voorzieningen, een eventuele na onderzoek en evaluatie uitbreiding van het residentieel aanbod en een meer effectieve werking van de comités bijzondere jeugdzorg. Deze herstructurering moet meer gericht worden op de stedelijke problematiek en op de stedelijke centra. Gelet op haar specifieke positie dient de bijzondere jeugdzorg zich blijvend te richten op de probleemkinderen en probleemjongeren. Een duidelijk taakverdeling tussen bijzondere jeugdzorg en andere sectoren als gehandicaptenzorg, psychiatrie, onderwijs en algemeen welzijnswerk is noodzakelijk. De overheid wijst de specifieke preventieopdracht toe aan het algemeen welzijnswerk. Agalev verwerpt het idee van een jeugdgevangenis. Voor zwaar delinquente jongeren is de oprichting van een strikt gesloten gemeenschapsinstelling meer aangewezen. Daarin staat een streng gestructureerde, pedagogische aanpak op maat voorop. De rechten van het kind worden wettelijk vastgelegd en de jongeren in de voorzieningen genieten een betere specifieke rechtsbescherming. [B, VL]  406 – De meerkosten die een handicap met zich meebrengt beter vergoeden en de verschillende opvang- en begeleidingsvormen tussen thuis en instelling verder uitbouwen. Mensen met een handicap kunnen een beroep doen op persoonlijke assistentiebudgetten. Voor bijzondere groepen als doven of mensen met autisme voorziet de overheid de nodige specifieke voorzieningen. Het is noodzakelijk de opvangcapaciteit voor volwassenen met een mentale handicap uit te breiden en te diversifiëren. [VL]  407 – In de gezondheidszorg de toegankelijkheid voor iedereen dringend herstellen en verstevigen, met bijzondere aandacht voor diverse doelgroepen. Een eerste aandachtspunt is de verdere uitbouw van de thuiszorg. Echelonnering is een tweede vereiste, met eerstelijnshulp door huisartsen, tweedelijnshulp door specialisten en derdelijnshulp door de ziekenhuizen. Agalev is voorstander van een systematische doorstroming van de eerste naar de tweede en derde lijn. Stappen zetten in de richting van een meer forfaitaire geneeskunde. Artsen en andere zorgverstrekkers beter vergoeden voor hun maatschappelijke opdrachten, waaronder preventie, en minder per individuele prestatie. Sommige mensen krijgen geen behoorlijke gezondheidszorg of verzorging. Ofwel omdat ze die niet kunnen betalen. Ofwel omdat de voorzieningen onvoldoende worden uitgebouwd. Agalev vindt dit onaanvaardbaar. Vooral chronisch en langdurig zieken, zieken met bepaalde nieuwe ziektebeelden en zorgbehoevende bejaarden moeten té zware kosten dragen. Agalev is voorstander van betere en snellere procedures voor de erkenning en terugbetaling van geneesmiddelen, ook van generische. Een ander groen voorstel is de opwaardering van de rol van de apothekers door het substitutierecht en een vaste vergoeding per receptregel in te voeren. Sneller en planmatig inspelen op vernieuwingen in de medische sector is een andere vereiste. Net als een betere uitbouw van vernieuwende zorgvormen. Tenslotte vragen we een herziening van de remgeldverhogingen, die de laatste jaren op de schouders van alle zieken werden gelegd. Zo garanderen we een optimale toegang tot de (gezondheids)zorg. [B, VL]  408 – De voorzieningen voor palliatieve zorg verder uitbouwen. Dat gebeurt in diverse instellingen (ziekenhuizen, rustoorden), maar met prioritaire aandacht voor de thuiszorgsituatie. [B, VL] Agalev wil de vrije keuze van elk individu ook tot aan het levenseinde garanderen. Daarom pleiten we voor een wettelijke regeling van het recht op waardig sterven. Dat geldt zowel voor palliatieve zorg als euthanasie (op verzoek van de patiënt). [B]  409 – De erkenningsprocedure voor alternatieve geneeswijzen vereenvoudigen. Dit kan dan in verschillende etappes resulteren in volledige integratie in de ziekteverzekering. De overheid stimuleert het gebruik van generische geneesmiddelen*. [B]  410 – Preventie richten op het geven van positieve boodschappen en het vergroten van de handelingsruimte voor jongeren. Preventie door informatie en door het aanleren van leefvaardigheden ontraadt druggebruik en voorkomt dat druggebruik problematisch wordt. De hulpverlening (crisisopvang, ambulante of residentiële voorzieningen, ziekenhuisbehandeling,...) is zeer gevarieerd en speelt in op alle vormen van problematisch gebruik. Medische hulp is in dit kader terugbetaalbaar. Even noodzakelijk is de sociale omgeving (partner, familie, vrienden...) te betrekken bij die hulpverlening. [B, VL] (zie ook Levende democratie, voorstel 332)  411 – De orde van geneesheren vervangen door een deontologische commissie. De samenstelling van deze commissie gebeurt op democratisch door rechtstreekse verkiezing en ook andere gezondheidswerkers dan geneesheren krijgen een rol toebedeeld. Cumulatie tussen lidmaatschap van deze commissie en een mandaat in de syndicale of mutualistische organisaties is niet toegelaten. De deontologische commissie is verplicht om misdrijven aan te geven bij het gerecht. [B]  412 – De rechten van welzijns gezondheidscliënten wettelijk vastleggen. Belangrijke rechten zijn: het recht op gezondheidszorg. Het recht op duidelijke en correcte prijsinformatie vooraf. Het recht op tariefzekerheid. Het recht op informatie over de eigen gezondheidstoestand en over de behandeling. Het recht op vrije keuze en op een tweede mening. Deze rechten zijn individueel afdwingbaar. [B]  413 – De programmatie voor alle zorg-, verzorgings en welzijnsvoorzieningen aanpassen aan de hierboven geschetste doelstellingen en volwaardig uitbouwen. Met gelijke kansen voor alle initiatiefnemers. De verdere uitbouw van de thuiszorg krijgt daarbij bijzondere aandacht. [VL] De ethische comités in ziekenhuizen en rustoorden kennen een pluralistische samenstelling. [B, VL]  414 – Een urgentieprogramma voor meer werkgelegenheid in de zorgsector uitwerken. Dit vereist initiatieven in het onderwijs en rond loonvorming, loopbaanmogelijkheden en bruto loonkost. [B, VL]  5. Inkomen en herverdelen van inkomen  501 – Uitkeringen en sociale rechten beter aanpassen aan de maatschappelijke ontwikkelingen, door fundamentele kenmerken van het basisinkomen zoals financiering uit algemene fiscale middelen en individuele rechten in de sociale zekerheid in te bouwen. Het beschikbaar inkomen rechtvaardiger herverdelen. De sterkste schouders meer doen bijdragen. Deze hervormingen vormen het sluitstuk van de groene sociaal-economische hervorming. [B]  502 – De uitkeringen van de sociale zekerheid hervormen, met als doel de sociale rechten van de verzekerden, mannen en vrouwen, te versterken en de uitkeringen van de sociale zekerheid beter aan te passen aan de samenleving. Eerste stappen in de richting van een basisinkomen zijn: de kinderbijslag omvormen tot een gelijk recht voor elk kind: leeftijden rangtoeslagen* verdwijnen. Een uitkering van 5.000 frank per maand, met extra toeslagen voor de gezinnen uit de laagste inkomensgroepen, is perfect mogelijk binnen de grenzen van het huidige budget, namelijk door de integratie van de eigenlijke bijdragen en de fiscale mindering voor kinderen ten laste. [B] de verschillende uitkeringscategorieën in de werkloosheid stap voor stap afschaffen. Het recht op uitkering van werklozen schrappen omwille van langdurige werkloosheid (het artikel 80) is voor Agalev onaanvaardbaar. Wij willen de administratieve rechten van werklozen versterken en de wachttijd voor schoolverlaters opnieuw inkorten. [B] iedereen die nieuw op pensioen gaat, ontvangt een gelijk basispensioen. Een pensioenrecht verworven op basis van loonverbonden bijdragen vult dit basispensioen aan. De combinatie van deze twee pensioenen vormt het nieuwe wettelijke pensioenrecht. Agalev pleit er tegelijk voor de fiscale aanmoediging van de tweede (groeps-) en derde (privé-) pensioenpijler te beperken. [B] De federale bijstandsregeling ‘hulp aan bejaarden’ wordt geïntegreerd in de sociale zekerheid. Ze wordt dus toegekend aan zorgbehoevende bejaarden in functie van de graad van zorgbehoevendheid, los van het inkomen. [B] De Vlaamse zorgverzekering blijft voor Agalev een aanvullend systeem. De financiering ervan geschiedt op solidaire wijze, naar draagkracht en leeftijd. De uitkering staat in functie van de niet-medische zorgbehoefte, los van het inkomen. De uitkering gebeurt cash: we verzetten ons tegen een nieuw circuit van zorgcheques. Het tempo waaraan deze zorgverzekering wordt uitgebouwd, loopt gelijk met de verdere uitbouw van de verschillende niet-medische dienstverleningsvormen: de erkenning van mantelzorg, thuisdiensten en poetsdiensten... Vooral in Brussel is het wegwerken van een grote achterstand noodzakelijk. [VL] Er komt in de volgende legislatuur een onderzoek naar de financiering en introductie van het basisinkomen. [B]  503 – Ook de bijstandsuitkeringen versterken: het bestaansminimum alleen inkomens en vermogensvoorwaardelijk maken. Alle andere voorwaarden, zoals werkbereidheid, vervallen. Het bestaansminimum voor 90% door de federale staat laten ten laste laten nemen. Het bestaansminimum selectief verhogen zodat het boven de armoedegrens uitkomt. [B]  504 – De uitkeringen van de sociale zekerheid en van de bijstand koppelen aan de welvaartsontwikkeling van de lonen, om de koopkracht van de sociale uitkeringen beter te beschermen. [B]  505 – De verlaging van de (para)fiscale druk op arbeid compenseren door een verhoging van de belasting op kapitaalinkomsten en een verhoging van de milieuheffingen (waaronder de CO 2 /energieheffing). De lasten verschuiven voor een gedeelte van arbeidsintensieve naar kapitaalintensieve ondernemingen. [B]  506 – Een nieuwe (para)fiscale heffing op alle inkomsten invoeren, in de vorm van een Algemene Sociale Bijdrage (ASB). Die financiert mee de gezondheidszorg, de kinderbijslag, het basispensioen en de afhankelijkheidsverzekering, waardoor de patronale bijdragen voor de sociale zekerheid met een zelfde bedrag, als de ASB opbrengt, kunnen verlaagd worden. [B]  507 – De vermogens en de inkomsten uit vermogen op een meer billijke wijze laten bijdragen aan de fiscaliteit en aan de sociale zekerheid. Onze groene voorstellen om dit te realiseren: een vermogenskadaster laten aanleggen. de opheffing van het bankgeheim op gemotiveerde aanvraag mogelijk maken. Een progressieve vermogensbelasting, een heffing op inkomsten uit vermogen en een belasting op financiële meerwaarden invoeren. Vermogens tot 15 miljoen frank worden vrijgesteld. Speculatie op de beurzen wordt ontmoedigd. [EUR, B]  508 – De fiscale harmonisatie op Europees niveau stimuleren. De Belgische regering ondersteunt eveneens de introductie van een zogenaamde Tobin-taks*, best te realiseren op wereldvlak. [EUR, B]  509 – In de personenbelasting de progressiviteit versterken door enkel nog te werken met forfaitaire aftrekken of vaste percentages voor zogenaamde toegelaten fiscale uitgaven. De aftrekken worden begrensd. Daardoor wordt de belastbare basis van vooral de belastingplichtigen uit de hogere inkomensgroepen groter. De indexering van de belastingschalen is voor ons vanzelfsprekend. [B]  510 – Bestaande discriminaties wegwerken. De juridische samenlevingsvorm mag niet bepalend zijn voor de hoogte van de personenbelasting, de erfenisrechten of de sociale zekerheidsrechten. Bij het rechttrekken van deze ongelijkheden zullen de sterkste schouders de bijkomende financiële lasten dragen. [B, VL]  511 – De fiscale inning verbeteren. De belastingadministraties versterken, betere werkinstrumenten ter beschikking stellen en meer opleidingskansen bieden. De fiscale fraude nog harder aanpakken, zowel administratief als strafrechtelijk. Het maken van (veel) overuren via differentiatie van de sociale lasten ontmoedigen. De decumulatie van mandaten verder uitbreiden, om ook vanuit de politiek een duidelijk signaal te geven. [EUR, B, VL]  6.  Wonen  601 – Het recht op een menswaardige woning in een goede woonomgeving, tegen een betaalbare huurprijs en met woonzekerheid, concreet invullen en realiseren. De federale en Vlaamse overheid stellen de nodige reglementeringen op en maken voldoende financiële middelen vrij. [B, VL]  602 – De bestaande huurwetgeving verder verfijnen en verbeteren. Voor Agalev genieten contracten van onbepaalde duur de voorkeur boven verlengbare contracten van negen jaar. We verwerpen kortlopende contracten, tenzij voor een éénmalig contract van hoogstens twee jaar. Opzegging zonder motivering door de verhuurder willen we inperken of onmogelijk maken. Agalev is voorstander van het vastleggen van de huurprijzen op basis van objectieve criteria. De stijging van de huurprijzen tussen opeenvolgende contracten willen we via een strenge reglementering aan banden leggen. [B]  603 – De huurinkomens integraal belasten. Investeringen kunnen fiscaal worden ingebracht. [B]  604 – Het deel van het verouderd woningpatrimonium van bescheiden woningen secundaire huurmarkt een sociaal statuut geven. Een overheidsinstantie gemeente, OCMW, bouwmaatschappij neemt het gebruiksrecht over van de eigenaar mits betaling van een vastgestelde richthuurprijs. De woningen worden via huurcompensatie en door bemiddeling van sociale verhuurkantoren doorverhuurd aan de mensen die er het meest nood aan hebben. [VL]  605 – Het Vlaams woonbeleid richten naar het Ruimtelijk Structuurplan Vlaanderen. Dit geldt ook voor sociale woonprojecten. [VL]  606 – Het aantal sociale huurwoningen stelselmatig en progressief verhogen. Het huidige aanbod voldoet niet aan de behoeften. Daarom pleit Agalev voor een jaarlijkse verhoging van de investeringsbudgetten. Daarin zijn ook de nodige middelen voorzien voor de dringende renovatie van bestaande verkommerde sociale wooncomplexen of woningen. [VL]  607 – Bij de goedkeuring van woonprojecten een territoriale selectiviteit toepassen. Die houdt rekening met de noden en de ongelijke verdeling van minderwaardige woningen over Vlaanderen. Renovatie, verbetering of aanpassing van bestaande woningen, of zo nodig de vervanging ervan, gaat voor op nieuwbouwprojecten. [VL]  608 – De sociale huurwoningen prioritair toekennen aan gezinnen in een zwakke woonsituatie. Het gaat daarbij om kansarme en kwetsbare bevolkingsgroepen. Sociale vermenging komt tot stand door in de sociale woningbouw het accent te leggen op het bouwen van kleinschalige nieuwe sociale woonprojecten in bestaande buurten in plaats van grootschalige complexen (zoals Domus Flandria). De bestaande probleembuurten (een minderheid van de complexen) ondergaan een grondige renovatiebeurt. Bedoeling is de diversiteit aan woning- en appartemententypes op te trekken. [VL]  609 – Sociale huurwoningen toewijzen op basis van objectieve criteria zonder politieke of andere inmenging. Als criteria gelden inkomen, gezinssamenstelling, problematische hoogdringendheid en datum van inschrijving. Bij toewijzing na renovatie of invulbouw krijgen bewoners uit de buurt die aan de algemene voorwaarden voldoen, voorrang. Alle actoren op de sociale huisvestingsmarkt onderschrijven een non-discriminatieverklaring. Bij toewijzing spelen afkomst, huidskleur of nationaliteit geen rol. Wanneer meerdere sociale huisvestingsmaatschappijen in een gemeente actief zijn, is op eenvoudig verzoek van de inschrijver zijn inschrijving ook geldig bij de andere sociale huisvestingsmaatschappijen van zijn keuze. [VL]  610 – De financiële ongelijkheid tussen de sociale huisvestingsmaatschappijen wie veel of weinig huurders heeft met lage inkomens afvlakken. Dat kan door het bij decreet geregeld solidariteitsfonds. Agalev streeft er ook naar de betaalbaarheid van een degelijke sociale huurwoning te garanderen voor de allerlaagste inkomens. Daarom stellen wij voor de ondergrens te schrappen voor de berekening van de sociale huurprijs. Het Vlaams Gewest vergoedt de sociale huisvestingsmaatschappijen rechtstreeks voor het daaruit voortspruitende inkomstenverlies. Sociale huurders kunnen ook effectief controle uitoefenen op de aanrekening van de zogenaamde huurlasten (gemeenschappelijke delen, lift...). [VL]  611 – Sociale woonprojecten in de betrokken stadswijk of landelijke kern inpassen. Dit vereist voor deze wijken of kernen eigentijdse stedenbouwkundige concepten, die de eigenheid, herkenbaarheid en geborgenheid van de wijk of de kern opnieuw herstellen. Elk sociaal woon- of renovatieproject zorgt mee voor die uitstraling of biedt naar de omgeving een meerwaarde. [VL] De kwaliteit van de sociale woningen wordt streng bewaakt om snel verval en het ontstaan van probleembuurten te vermijden. [VL] Alle sociale woningen zijn aanpasbaar om er gehandicapten te laten wonen. Er is tevens aandacht voor de inpassing van specifieke woonprojecten zoals focus-wonen*, service-flats voor bejaarden, sociale kamerwoningen... [VL]  612 – Gezinnen met een onzekere woonsituatie die een woning willen verwerven of behouden, aanvullend steun verlenen. Het huidige systeem van fiscale aftrekbaarheid van hypothecaire leningen vervangen door een meer rechtvaardige forfaitaire aftrek waardoor lage inkomens in dezelfde mate worden gesteund als hogere inkomens. Komt de overheid via een premie of een tegemoetkoming tussen in de leninglast, dan geldt bij verkoop achteraf een voorkooprecht. Ofwel kan de overheid een percentage van de meerwaarde terugvorderen dat overeenstemt met het percentage van tussenkomst tegenover de oorspronkelijke waarde bij de koop of de bouw van de woning. Deze mogelijkheden worden in de tijd beperkt tot vijftien jaar na de laatste tussenkomst of tegemoetkoming. [B, VL]  613 – Aanvullend het wonen in de steden goedkoper maken door volgende maatregelen: de BTW-voet verlagen naar 12% in stedelijke gebieden voor het kopen of bouwen van nieuwe woningen of het verbouwen van woongebouwen die geen 15 jaar oud zijn. De sociale maatregelen voor de aankoop van bescheiden woningen versterken. De forfaitaire aftrekken verhogen (zie ook voorstel 612). [B]  614 – Sociale verdringing tegengaan. Wanneer speculatie in een bepaald gebied, opwaardering van dat gebied of de algemene duurte van het wonen maken dat de oorspronkelijke bevolking het moeilijk heeft om zich te handhaven en blijvend te vestigen, voorziet het Vlaams Gewest in bijkomende steunmaatregelen. In de eerste plaats spreken we over de bouw van aangepaste sociale woonprojecten om de verdringing tegen te gaan. In bijkomende orde kan het ook gaan om extra steunmaatregelen voor het verwerven of het bouwen van een modale woning. In dat laatste geval verdubbelt in dat gebied de onroerende voorheffing die het Vlaams Gewest int, in afwachting van een kadastrale perequatie*. [VL]  615 – De sociale woonsector democratiseren. Het gesloten beheer van de sociale huisvestingsmaatschappijen doorbreken. De gemeenten worden de hoofdaandeelhouders. Dit laat hen toe het woonbeleid ook effectief te coördineren. De beheerders hebben geen politiek mandaat. Zij voeren een open informatie en inzagebeleid naar de huurders. Ze betrekken organisaties van huidige of toekomstige huurders bij de ontwikkeling en het beheer van woonprojecten. Naast de sociale huisvestingsmaatschappijen krijgen ook de andere actoren in het woonbeleid, zoals de sociale verhuurkantoren, evenwaardige kansen. [VL]  616 – Op termijn het gebruik van ecologische bouwmaterialen en bouwwijzen veralgemenen. Dit geldt zowel voor de particuliere woningbouw, de promotorbouw als de sociale woningbouw. Een zo laag mogelijk energiegebruik is het eerste aandachtspunt. Bij groepswoningbouw (privé of sociaal) worden mogelijkheden voor autonome energievoorziening via warmtekrachtkoppeling en/of zonne-energie benut. Binnen de sociale woningbouw worden de typebestekken aangepast waardoor in een eerste fase het verantwoord gebruik van duurzame bouwwijzen ondanks een eventuele meerprijs niet langer wordt ontmoedigd. De Vlaamse Huisvestingsmaatschappij ontwikkelt de nodige voorbeeldprojecten. [VL]  617 – Vernieuwende woonpatronen en woonvormen promoten. Het Vlaamse Gewest onderzoekt en promoot andere woonvormen die een alternatief vormen voor het eenzijdige verkavelingswonen. Het heeft vooral oog voor compact en centraal wonen in steden en dorpen. [VL]  LEVENDE DEMOCRATIE  1.  Overheid op een nieuw spoor  101 – Bestuurlijke vernieuwing op alle beleidsniveaus verder zetten of opstarten. De overheid herformuleert haar opdracht en omschrijft die duidelijk, legt de nodige prioriteiten in werking en middelen vast en schoeit haar administratie op een efficiënte, burgervriendelijke en frisse leest. [EUR, B, VL]  102 – De burgers hun gemeenschappelijke belangen laten regelen via de overheid. De belangrijkste zijn: ecologische duurzaamheid, volwaardige deelname van eenieder aan de samenleving, rechtvaardige verdeling van arbeid, zorg en inkomen, en handhaving van de rechtsstaat. [EUR, B, VL]  103 – Deze gemeenschappelijke belangen als leidraad voor het overheidsoptreden nemen. Voor ecologische duurzaamheid gebeurt dit vanuit het voorzorgsprincipe, het behoedzaam omgaan met de natuur, het oog hebben voor biodiversiteit. Bij belangrijke beslissingen over nieuwe infrastructuren is de overheid extra waakzaam over de besluitvormingsprocedures, de doorzichtigheid, de eerlijke afweging van argumenten, en het in kaart brengen van alle consequenties voor natuur en milieu. Enkel die infrastructuren die kunnen terugvallen op een breed maatschappelijk draagvlak, komen in aanmerking voor uitvoering. [EUR, B, VL]  104 – Alle artikelen van de Universele Verklaring van de Rechten van de Mens voor alle in België vertoevende burgers volledig toepassen. De overheid ziet hierop toe. Een onafhankelijke, jaarlijkse evaluatie van de burgerlijke, sociaal-economische, culturele en ecologische mensenrechten leert waar verbetering mogelijk en noodzakelijk is. [EUR, B]  105 – Om deze overheidstaken te financieren, eenieder naar vermogen, inkomsten en verbruik aanspreken. Agalev pleit ervoor de fiscale druk beter en eerlijker dan nu te spreiden over de verschillende inkomenscategorieën. Het is meer dan logisch en rechtvaardig fiscale fraude zwaar aan te pakken en ontwijkingsmechanismen af te blokken. [B]  106 – Keuzemogelijkheden en de mondigheid van burgers bevorderen. Wetgeving en voorlichting spelen hierin een belangrijke rol. De overheid staat niet boven de maatschappij, maar gaat in dialoog met de samenleving over de kwaliteit van het bestaan. [EUR, B, VL]  107 – De overheid niet alles zelf laten organiseren. Zij zoekt partners in de civiele maatschappij die mits duidelijke afspraken, uitvoerings-, opvolgings en controlemogelijkheden, maatschappelijke taken willen opnemen. Een algemeen wetgevend kader voorziet pluriformiteit en interne en externe democratische controle. Verenigingen of maatschappijen die dergelijke taken opnemen, zijn lokaal of sectoraal verankerd, en zijn nooit rechter én partij. [EUR, B, VL]  108 – De overheid zet zich in voor die burgers die zich niet of moeilijk kunnen organiseren en zodoende zwak staan in de samenleving. [B, VL]  109 – Alle burgers gelijkwaardig en in vrijheid laten deelnemen aan het maatschappelijk leven. De overheid staat in voor de daarvoor noodzakelijke voorzieningen zoals onderwijs, cultuur, huisvesting, openbaar vervoer, sociale zekerheid, zorg en veiligheid. Binnen het door de overheid gegarandeerde voorzieningenniveau is de individuele keuzevrijheid van de burger zo groot mogelijk. [B, VL]  110 – Op elk beleidsniveau en voor elke overheidsadministratie een voorlichtingsdienst, een klachtendienst en een ombudsdienst voorzien. De aansprakelijkheid van beleidsverantwoordelijken voor elk niveau regelen en vastleggen. Wanneer een overheid zelf tot de conclusie komt of erkent dat ze in de fout is gegaan, dan verwittigt ze de betrokken burgers en herstelt ze onverwijld en op eigen initiatief de eventueel aangerichte schade. [EUR, B, VL]  111 – Tussen de verschillende overheden een verwijsverplichting instellen. Als de burger zich tot de verkeerde overheid richt, stuurt die de vraag of klacht verplicht door en de procedure loopt gewoon door. Dit geldt ook tussen federale overheid en gewest/ gemeenschap of provincie/gemeentebestuur. [EUR, B, VL]  112 – Zoveel mogelijke decentrale taken overhevelen van de centrale besturen naar de beter herkenbare gemeente en provinciebesturen. Een goede coördinatie en afstemming tussen de overheden is onontbeerlijk. Een efficiënte samenwerking beperkt zich niet enkel tot het methodische en procedurele vlak, maar biedt ook een inhoudelijke invulling. Bij decentralisatie van taken en bevoegdheden horen ook voldoende financiële middelen om die naar behoren uit te voeren. De lokale besturen hebben recht op de nodige vrijheid om zelf uit te maken hoe ze die opdracht behoorlijk kunnen uitvoeren. [B, VL]  113 – De verschillen in financieel draagvlak tussen de lokale besturen temperen. In het huidig systeem bestaan er grote verschillen tussen de verschillende gemeenten rond de eigen fiscaliteit. Dit geldt in het bijzonder voor de grote steden en de rijkere rand er rond . Voor de aanvullende personenbelasting pleit Agalev daarom voor een minimumbelastingsvoet, bijvoorbeeld 3%. De opbrengst ervan wordt herverdeeld over alle gemeenten a rato van het aantal inwoners en de opgenomen centrumfunctie. Daarboven kan elke gemeente hogere aanvullende opcentiemen innen. [B]  114 – Het personeelsbeleid van de overheid moderniseren. De vaste benoeming blijft in principe in het ambtenarenstatuut behouden, maar degelijke en objectieve evaluatiemethodes bepalen mee de loopbaanontwikkeling. Voor de lokale besturen blijven eenvormige personeelsstatuten van kracht. CAO-onderhandelingen vullen deze verder in en gebeuren in functie van komende perioden, en niet ver na datum zoals nu veelal het geval is. Ambtenaren krijgen op alle niveaus spreekrecht. Ze hebben een meldingsplicht naar disfuncties. Daarvoor is het nodig aparte meldingspunten in te richten. Ze worden bemand met vertrouwenspersonen, aan wie onder volstrekte immuniteit misstanden kunnen worden gemeld. De vertrouwenspersonen kunnen een eerste voorbereidend onderzoek starten. Aan het personeelsstatuut wordt een deontologische code toegevoegd, in overeenstemming met de deontologische code voor mandatarissen. [EUR, B, VL]  115 – De openbare ambten openstellen voor niet-Belgen die minstens vijf jaar legaal in België gevestigd zijn. Functies die betrekking hebben op de nationale veiligheid en defensie vormen hierop een uitzondering. [B, VL]  116 – Het Hoog Comité van Toezicht onder een nieuwe passende formule opnieuw oprichten als instrument voor de interne corruptiebestrijding. [B]  117 – Iedere ambtenaar de fundamentele rechten van de burger in acht laten nemen, en aanduiden waar die rechten geschonden zijn. Zo mogelijk biedt de overheid herstel. Er wordt minstens aangifte gedaan. Dit principe wordt in het ambtenarenstatuut ingeschreven. [EUR, B, VL]  118 – De overheid zelf het voorbeeld laten geven van een duurzaam huishouden. Bijvoorbeeld door het voorkomen en selectief inzamelen van afval, een doorgedreven rationeel energiegebruik, een aankoopbeleid gericht op duurzame producten. Typebestekken en aanbestedingen vermelden ecologische en sociale clausules. Minstens een derde van de financiële beleggingen door een overheid gebeurt in fondsen met een ethisch keurmerk. [EUR, B, VL] De Regie van de Gebouwen wordt grondig doorgelicht en gereorganiseerd in functie van duurzaam bouwen. [B]  119 – Er nauwkeurig over waken dat de staats en militaire veiligheid hun boekje niet te buiten gaan. De externe controle hierop wordt versterkt. Zij krijgen niet de bevoegdheid om telefoons af te tappen. [B]  120 – De publieke vrijheden op straten en pleinen beter garanderen, onder meer met betrekking tot het demonstratierecht, het recht op vrije meningsuiting, het recht om rond te hangen (jongeren). In alle gemeenten wordt er op een aantal openbare plaatsen voldoende ruimte vrijgemaakt voor publieke boodschappen en standpunten over lokale kwesties en voor kleine niet-commerciële mededelingen van lokaal belang. [B]  121 – De privacywetgeving uitbreiden. Het gebruik van camera’s op het openbaar domein en in publiek toegankelijke ruimtes en van het daarmee opgenomen beeldmateriaal wordt ingeperkt en gereglementeerd. De bescherming van het briefgeheim uitbreiden naar het gebruik van e-mail. Encryptie* wordt niet aan banden gelegd. [EUR, B]  122 – Het bestrijden van sociale fraude en de daarbij gepaard gaande ambtelijke controles gebeuren met respect voor de privacy van betrokkenen en met naleving van de democratische en sociale grondrechten van betrokkenen. Dit vergt duidelijke deontologische codes voor de controlerende ambtenaren. [B]  123 – De vrije ontplooiing van persoonlijke verschillen in kleding, uiterlijk en leefstijl niet afremmen op bureaucratische en discriminatoire gronden. [B]  124 – De onteigeningswet herzien, met invoering van het principe dat de billijke vergoeding ook rekening houdt met de vermogenstoestand van de onteigende. [B]  1.  Democratie  201 – Het burgerschap versterken om te komen tot een herwaardering van de democratie. Agalev streeft naar een brede invulling van burgerschap. Burger wordt men immers niet los van de sociale en ecologische context. De versterking van dat brede burgerschap en de steun voor de civiele maatschappij zijn pijlers voor verandering. [EUR, B, VL]  202 – De politieke rechten van burgers versterken door enkele gerichte maatregelen die leiden tot een verfijning en verrijking van de democratie. Het belang van de lijststem verminderen tot die evenwaardig wordt aan een voorkeurstem. Het petitierecht van burgers uitbreiden op alle niveaus. Wanneer een bepaald aantal inwoners een petitie ondertekend heeft, dan verbindt de verkozen raad zich ertoe het voorstel te behandelen en ter stemming voor te leggen. De grondwet aanpassen en bindende referenda en volksinitiatieven op elk niveau ook deelgemeentelijk en volgens uniforme regels wettelijk mogelijk maken. Het vereiste percentage aan handtekeningen is voor kleinere gemeenten 10% en daalt naargelang de grootte van de kiesomschrijving stijgt (tot 3% voor een initiatief op Vlaams of Belgisch niveau). Een voorstel tot correctief* referendum indienen kan enkel binnen een redelijke tijdslimiet. Agalev is voorstander van verfijndere procedures om de beoordeling over het al dan niet wettelijk zijn van de vraagstelling in een vroeg stadium te beslechten (vooraleer de handtekeningen worden ingezameld). De opkomstplicht vervangen door stemrecht vanaf 16 jaar. Grotere kiesomschrijvingen invoeren en de kiesdrempel afschaffen. [B]  203 – Een gelijke vertegenwoordiging van vrouwen en mannen in alle democratische besluitvormingsorganen nastreven. Het invoeren van quota is een van de instrumenten om dat doel te bereiken. Op korte termijn willen we de volgende hervormingen doorvoeren: een wet uitwerken die de rits (afwisselend vrouw of man, of man of vrouw) voorschrijft voor minstens de eerste helft van de kieslijsten, zowel bij de effectieve plaatsen als bij de opvolgerplaatsen. De regel die bepaalt dat hoogstens 2/3 van de mandaten aan hetzelfde geslacht wordt toegewezen, uitbreiden naar alle uitvoerende organen van de verschillende niveaus: de federale regering, de Vlaamse en de Brusselse regering, de bestendige deputaties, de colleges van burgemeester en schepenen en de vaste bureaus van het OCMW. [B]  204 – Niet-Belgen na vijf jaar wettelijk verblijf stemrecht geven op alle niveaus. Na vijf jaar kunnen ze eveneens zetelen in gemeente of provincieraad of een lokaal uitvoerend mandaat opnemen. De verschillende overheden zien er ook op toe dat allochtonen in afdoende mate vertegenwoordigd zijn in de verschillende adviesraden. [B]  205 – De verkozen raden onderwerpen aan een algemene herwaardering zodat ze op alle niveaus de spil vormen bij het uitstippelen van het beleid. Kerntaak is het vastleggen van beleidsdoelstellingen, van keuzes bij belangenafweging, en van herverdelingscriteria. Een andere taak is het uitoefenen van controle op de effectiviteit en efficiëntie van beleidsmaatregelen en op het verantwoord handelen van de uitvoerende politici. Dit vereist een leiding en een werking van de verkozen organen die losser staat van de uitvoerende macht en een politieke cultuur die meer eigen initiatieven van de raden toelaat. De raden kiezen hun eigen voorzitter. De zittingen van de raad en de commissies zijn in principe openbaar. De verkozen raden hebben eigen deskundigen ter beschikking of kunnen ze aanspreken. De interne controleorganen van de overheid zoals ombudsdiensten en rekenkamers werken op een autonome manier en onder de hoede van de verkozen organen. De raden verkiezen de uitvoerende organen. Een motie van wantrouwen is op elk niveau ook het lokale mogelijk. Ze is liefst constructief en stelt meteen een ander uitvoerend bestuur voor. [B, VL]  206 – Voor politieke mandatarissen vernieuwde afspraken vastleggen. Het cumuleren van politieke mandaten aan banden leggen. Een parlementair mandaat kan niet worden gecumuleerd met een uitvoerend mandaat op lokaal niveau. Het cumuleren van een politiek mandaat met een andere activiteit wordt financieel, naar tijd en belangen beperkt. Een cumulatie tussen een uitvoerend mandaat op gemeentelijk niveau en het mandaat van provincieraadslid is niet langer aanvaardbaar. Via strikte deontologische codes belangenvermenging op elk niveau efficiënt tegengaan en op alle beleidsniveaus het politiek dienstbetoon afschaffen. Op alle beleidsniveaus politieke benoemingen en bevorderingen onmogelijk maken. Een degelijk sociaal statuut voor parlementsleden uitwerken, onder meer op het vlak van de uittredingsopvang en de regeling voor langdurige arbeidsongeschiktheid. Een algemene regeling invoeren die het politiek verlof voor politieke mandaten op alle niveaus beter laat aansluiten bij de reële inzet van de mandataris. In de verschillende verkozen organen sluitende regelingen uitwerken die het absenteïsme en het ongeoorloofd gebruik van onkosten en verplaatsingsvergoedingen tegengaan. Het combineren van een politiek mandaat met zorgtaken bevorderen door betere mogelijkheden voor kinderopvang en betere afspraken over vergadermomenten en -frequentie. [EU, B, VL]  207 – De staatsstructuren en de federale grondwet verder herzien vanuit volgende bekommernissen en uitgangspunten: Het federale kader behouden. Efficiëntie en doorzichtigheid op elk niveau versterken. Dit kan door een verschuiving van bevoegdheidspakketten in beide richtingen. Bevoegdheden aan het meest geëigende niveau toewijzen (subsidiariteitsbeginsel). Daar hoort ook de Europese Unie bij als politieke structuur voor bovennationaal te behandelen materies. Kiezen voor solidariteit tussen de burgers van ons land. Die keuze omvat een sociale zekerheid die vanuit het oogpunt van interpersoonlijk solidariteit op federaal vlak wordt gefinancierd. Vlaanderen de nodige ruimte geven om haar eigen beleid te kunnen ontwikkelen en voeren. [B]  208 – Voor een volgende staatshervorming op communautair vlak trekt Agalev volgende krijtlijnen: Eerder gemaakte afspraken rond de regionalisering van de gemeente en provinciewetgeving worden uitgevoerd (grondwetsartikel 162 afspraken vastgelegd in de Sint-Michielsakkoorden). Voor Brussel komt bij deze een aangepaste regeling. De sociale zekerheid blijft federaal. De organisatie en de uitgaven in de gezondheidszorg worden overgedragen aan de gemeenschappen. De kinderbijslag is een individueel recht en blijft dus federaal. Het gezinsbeleid hoort aan de gemeenschappen. Het sociaal beleid is complementair een federale en gemeenschapsmaterie. De werkloosheidscontrole blijft federaal, de -bemiddeling regionaal (bijvoorbeeld voor de PWA’s). De productpolitiek, het energiebeleid en de spoorwegen blijven federale materie. De gewesten zijn evenwel betrokken bij de besluitvorming. De productpolitiek, -normen en -controle zijn immers gebaseerd op internationale afspraken maar regionaal wordt het gebruiksrecht bepaald. Het federale energiebeleid krijgt een gewestelijke inbreng als het gewest directe betrokkene is (bijvoorbeeld voor het vastleggen van investeringsenveloppen voor maatregelen in het kader van het REG). Voor de spoorwegen bepleiten wij een gewestelijke inbreng bij het NMBS-beheerscontract. De gewesten en gemeenschappen nemen het milieu mobiliteitsbeleid en onderwijs en vorming versterkt op. Onderwijs en vorming zijn gemeenschapsmateries, zo ook de bemiddeling en de vormingsprogramma’s voor werklozen. De financiering van het reguliere onderwijs gebeurt op basis van bevolkingsgegevens (3tot 18-jarigen) of gegevens kinderbijslag. Wat betreft fiscaliteit blijven de BTW en de vennootschapsbelasting een federale bevoegdheid. De personenbelasting wordt een (beperkt) concurrerende belasting. De gewesten kunnen na federale afspraak een deel zelf innen. De formeel gewestelijke belastingen zoals de belasting op inverkeersstelling komen effectief de gewesten toe. Brussel blijft het hoofdstedelijk gewest met weliswaar eigen bevoegdheden maar ook een federale en internationale opdracht. In de federale en de Vlaamse regering zetelt gegarandeerd een minister voor Brusselse aangelegenheden. In de Brusselse Hoofdstedelijke Raad zetelt een minimumvertegenwoordiging van elke taalgroep en de bi-communautaire sector krijgt naast de sociale en welzijnsopdrachten een uitbreiding met culturele initiatieven en projecten voor tweetalig onderwijs. De toepassing van de taalwetgeving wordt versterkt. [B]  209 – Even belangrijk is de grondwet verder te herzien met het oog op het versterken van de rechten van de burgers en het verbeteren van de democratie. Volgende punten wil Agalev in de grondwet opnemen: Nieuwe bepalingen voor een evenwichtige vertegenwoordiging van mannen en vrouwen en voor de rechten van het kind. Het recht op eerbiediging van de fysieke, psychische en seksuele integriteit onder meer het recht op bescherming tegen racisme, xenofobie en seksisme en de afschaffing van de doodstraf. Het invoeren van het referendum, dat per definitie beslissend is. Politieke rechten voor jongeren vanaf 16 jaar. Politieke rechten voor niet-Belgen zodat op zijn minst de discriminatie tussen Europese en niet-Europese vreemdelingen wordt opgeheven. In aansluiting op het Europees recht willen we bovendien alle niet-Belgen de toegang verlenen tot betrekkingen in overheidsdienst. Het recht van de burger op een elementaire dienstverlening van post, bankzaken, telecommunicatie en mobiliteit. Een uitbreiding van de vrijheid van drukpers naar de audiovisuele media, een uitbreiding van het briefgeheim naar telefoon, telefax en elektronische post. Betere waarborgen in geval van onteigening door de overheid, een aanpassing van het petitierecht en het vastleggen van de rol van de ombudsmannen/vrouwen. Een aanpassing van bepaalde instellingen, met name de rechterlijke macht en de modernisering van het gratierecht en de afschaffing van de militaire rechtbanken. De parlementaire controle rond het sturen van Belgische strijdkrachten naar het buitenland. [B]  210 – De rol van de provincies als tussenniveau hertekenen en koppelen aan een verdere democratisering. De provincies krijgen een duidelijke taakstelling en bevoegdhedenpakket, vastgelegd door het Vlaams Gewest. De provinciebesturen nemen zoveel mogelijk de taken van gebiedsgerichte functionele besturen* over van het Vlaams Gewest, en handelen binnen het beleidskader uitgestippeld door het Vlaamse Gewest. Dit geldt niet voor controle en toezichtbevoegdheden*. Een commissaris van de federale en Vlaamse regering vervangt de gouverneur en heeft enkel nog toezichtbevoegdheden in opdracht van deze regeringen naar de gemeente en OCMW-besturen. Hij/zij zetelt niet meer in de deputatie. Het politieke hoofd van de provincie wordt voortaan de voorzit(s)ter van de deputatie, verkozen door de provincieraad. [B, VL]  211 – De gemeenteraad en het statuut van de lokale mandataris herwaarderen. Om de representativiteit van de raad te verhogen gebeurt de zeteltoewijzing voor de gemeenteraad op basis van de grootst mogelijke evenredigheid, in plaats van volgens het systeem Imperiali*. De gemeenteraad kiest haar voorzit(s)ter uit de leden die niet tot het college behoren. De gemeenteraad kiest uit haar leden de burgemeester. Het aantal schepenen wordt ingekrompen. Het sociaal statuut en de uittreding na het beëindigen van het mandaat van burgemeester of schepen wordt geregeld en/of verbeterd. De professionalisering is gradueel afhankelijk van de grootte van de gemeente. De rechten van het raadslid versterken en beter garanderen door bijvoorbeeld inzage en interpellatierecht zijn andere aandachtspunten voor Agalev. Wij willen de rechten op politiek verlof uitbreiden, zonder inkomensverlies of inlevering van zitpenningen. Zitpenningen mogen evenmin aanleiding zijn tot het weigeren (bevallingsverlof) of inkrimpen (werkloosheid, pensioen) van vervangingsinkomens. Voor raadsleden van grote steden dringt er zich een professionalisering op (halftijds). De mogelijkheden tot binnengemeentelijke decentralisatie worden uitgebreid en aangemoedigd (niet enkel grote gemeenten, niet enkel deelgemeenteraden). [B]  212 – De wetgeving op de intercommunales dringend aanpassen. De intergemeentelijke samenwerking neemt een andere vorm aan. Ze beperkt zich tot het eigen niveau (enkel samenwerking tussen gemeenten, zonder participatie van andere besturen), tot loutere publieke samenwerkingsverbanden (geen private vennoten) en tot duidelijk en scherp omschreven uitvoerende opdrachten. Alleen gemeenteraadsleden staan in voor het beheer, gekoppeld aan een sterkere democratische controle vanuit de aangesloten gemeenten. Dit laatste kan door de beheerders vanuit de gemeenteraad duidelijk te mandateren, door het vergroten van de mogelijkheden voor elke gemeente apart om tussentijds de samenwerking te beëindigen en door de invoering van openbare evaluaties op regelmatige tijdstippen. De nieuwe wetgeving stelt liefst verschillende modellen van intergemeentelijke samenwerking ter beschikking naargelang de beoogde graad van samenwerking. [VL]  213 – Gemeente en OCMW laten samenwerken. Het OCMWbeleid wordt daarom regelmatig besproken in openbare zittingen van de welzijnscommissie of sociale commissie van de gemeenteraad. De hogere overheid ondersteunt een gemeenschappelijk optreden en handelen. Vooral investeringsuitgaven verdienen meer aandacht op de gemeenteraad. Ook de samenwerking met privéwelzijnsinitiatieven wordt aangemoedigd. Structurele afspraken kunnen vermijden dat hulpzoekenden van het kastje naar de muur worden gestuurd of door meerdere hulpverleners naast elkaar worden geholpen. Een snellere invoering van de nieuwe OCMW-boekhouding, een verdere responsabilisering van de OCMW-ambtenaren en een betere kwaliteitsbewaking verbeteren de democratisering van het OCMW-beleid. De dagelijkse werking van de sociale dienst, bijvoorbeeld het toekennen van bestaansminimum, wordt onttrokken aan de OCMW-raad. [VL]  214 – Het huidig systeem van adviesraden grondig hervormen. Gebruikersraden oprichten waarin geïnteresseerde mensen zetelen die gebruik maken van bijvoorbeeld een bepaalde dienst of toelage. Voor het oprichten van burgerjury’s een regeling uitwerken voor de verschillende beleidsniveaus. Burgerjury’s worden representatief samengesteld met mensen die zich beschikbaar stellen. De betrokken overheid kan aan de jury een gemotiveerd advies vragen over algemene beleidsvraagstukken. Adviesraden in aantal beperken en koppelen aan verkozen organen. Ze stemmen overeen met de grote beleidsdomeinen. Agalev streeft naar een evenwichtige samenstelling tussen burgers en vertegenwoordigers van betrokken verenigingen. Mandatarissen kunnen enkel als waarnemer zonder stemrecht in deze raden zetelen. Verkozen organen binnen een redelijke termijn laten reageren op het advies. Ze rechtvaardigen in welke mate het advies de beslissing heeft beïnvloed. Op lokaal niveau voor elke gemeente een democratieplan uitwerken. Dat legt structuren en afspraken vast om de inspraak en participatie van de betrokken burgers te ondersteunen: info, hoorzitting, adviesraden, wijkraad, gebruikersraden, burgerjury’s, inzet van nieuwe media... [B, VL]  215 – Democratische en burgerrechten zoals het recht op vrije vergadering buiten het statelijk verband versterken, bijvoorbeeld in oudereninstellingen. We vragen speciale aandacht voor de volgende toepassingen van dit principe: Gerichte initiatieven nemen om democratie op de werkvloer te verbeteren en de sociale grondrechten te versterken: recht op informatie, recht sociale en milieuregels te controleren, recht op vakbondswerking en -vertegenwoordiging op het niveau van het eigen bedrijf, klachtrecht. [B, EU] Scholen, hogescholen en universiteiten verder democratiseren. Scholieren moeten minimaal het inspraakrecht krijgen voor die zaken die hen aangaan. In hogescholen en universiteiten wordt de inspraak versterkt door onder andere meer verkozen vertegenwoordigers in beheersorganen, aangevuld met vormen van directe democratie. [VL]  216 – De participatie van kinderen in alle domeinen van het maatschappelijk leven bevorderen. Uitgangspunt is dat kinderen geen minivolwassenen zijn. Kinderen moeten een inbreng kunnen doen op hun niveau en in een vorm aangepast aan hun leefwereld. De betrokken verantwoordelijken reageren op die inbreng en verduidelijken waarom ze al of niet rekening hielden met de voorstellen van de kinderen. Oudere kinderen worden op een meer directe manier betrokken bij afwegings- en beslissingsprocessen. Waar nodig, worden ze begeleid in het omgaan met meer formele besluitvormingsstructuren. [VL]  217 – Werk maken van een ruim aanbod aan burgerschapsvorming en een stichting voor burgerschapskunde oprichten. De overheid draagt zo bij tot de ontwikkeling van burgerschap. [VL]  218 – Het asielbeleid grondig herzien. Het begrip vluchteling op een meer eigentijdse manier interpreteren, waardoor ook andere dan de strikte criteria van de Conventie van Genève* in aanmerking komen om de status van vluchteling te verlenen. Met bijzondere aandacht voor een sterkere positie van vrouwen in de asielprocedure. Agalev wil bijvoorbeeld verkrachting en seksueel geweld tegen vrouwen erkennen als vervolging. Ook seksuele geaardheid is een grond voor erkenning wanneer lesbiennes, homo’s en biseksuelen in hun land een reëel gevaar lopen. De mogelijkheid tot regularisatie om humanitaire redenen verbeteren. De kwaliteit van controle en beoordeling in alle fases van de erkenningsprocedure verbeteren. De gesloten centra voor asielzoekers afschaffen. De overheid richt een commissie op belast met het toezicht op alle plaatsen waar mensen op grond van de vreemdelingenwet worden vastgehouden. Het vrijwillig vertrek en de opvang van mensen met illegaal verblijf en uitgeprocedeerden worden georganiseerd in samenwerking met de NGO’s. Tot zolang worden de uitwijzingen opgeschort. Vreemdelingen met illegaal verblijf die al langer dan vijf jaar hier zijn of van wie de asielprocedure al meer dan drie jaar loopt en die zich niet aan ernstige misdrijven schuldig hebben gemaakt, eenmalig regulariseren. Een tijdelijk verblijfsstatuut ontheemdenstatuut toekennen aan ontheemden en personen van wie wordt toegegeven dat zij niet uitgewezen kunnen worden. De migratiestop via een model van contingentering* gecontroleerd opheffen. Asielzoekers van wie de procedure nog loopt, maatschappelijke bijstand verlenen. Mensen met illegaal verblijf kunnen minstens op normale medische hulp rekenen. Een bijzondere bescherming uitwerken voor alleenstaande minderjarige asielzoekers (tot 18 jaar) en minderjarigen zonder papieren. Onbegeleide kinderen opsluiten of ze tegen hun wil uitdrijven om de enige reden dat zij geen wettig verblijfsstatuut hebben, is uitgesloten. [B]  219 – De gezinshereniging bij allochtonen en politieke vluchtelingen niet langer bureaucratisch tegenwerken maar binnen menswaardige termijnen afhandelen. Recht op gezinshereniging moet ook gelden voor holebi*-koppels. De regularisatie van mensen zonder papieren die met een Belg (of gelijkgestelde) huwen of samenwonen gebeurt zonder de nu gebruikelijke bureaucratische uitzetting met het oog op het bekomen van een visum. [B]  220 – Een actief antidiscriminatiebeleid voeren. Een algemene antidiscriminatiebepaling opnemen in het EU-verdrag. Die bepaling heeft een rechtstreekse werking die discriminatie naar geslacht, seksuele voorkeur, huidskleur, taal, godsdienst, nationale of maatschappelijke afkomst, het behoren tot een nationale minderheid, vermogen, geboorte, leeftijd of handicap verbiedt. Het laat lidstaten wel alle ruimte om positieve actie te voeren voor achtergestelde groepen. Ook zonder een Europese verdragswijziging stelt België een brede antidiscriminatiewet in. de antiracismewet operationeel maken en op actieve wijze gebruiken om elke vorm van racisme tegen te gaan. De feitelijke straffeloosheid voor racistische persdelicten wordt beëindigd. [EUR, B, VL]  221 – Een proces van ontzuiling opstarten. Een belangrijk element daarin is het cultuurpact* afschaffen en vervangen door een charter voor pluralisme. Dat charter staat in voor een efficiënte bescherming van filosofische minderheden, maar rekent af met de boekhoudkundige verdeling van zetels in allerlei socio-culturele beheersorganen. [VL]  222 – Diverse vormen van zelforganisatie met het oog op de maatschappelijk en sociale emancipatie van een betrokken groep sterk stimuleren, onder meer via het socio-cultureel werk. In het algemeen kan hierbij gedacht worden aan de vierde wereld, aan allochtonen, aan woonwagenbewoners, aan buurtbewoners van verkommerde buurten, aan zwaarzieken, aan gehandicapten... [VL]  223 – In het beheerscontract van de VRT een clausule opnemen waarin aan de VRT wordt gevraagd om meer rechtstreekste verslaggeving te voorzien van de werkzaamheden van de parlementen. [VL]  3. Justitiebeleid  301 – Het akkoord over de hervorming van justitie bevat veel goeds, maar het is nog lang niet uitgevoerd en er staan nog heel wat onzinnigheden in. De volgende hervormingen zijn nog nodig: bevorderings- en benoemingsprocedure verbeteren. de voorziene externe controle door de Hoge Raad voor de Justitie versterken (onder meer door de Raad initiatiefrecht in tuchtzaken te geven). De arbeidsauditoraten* behouden. De zogenaamde verticale integratie van het parket herzien, want ze ontmantelt grotendeels de parketten-generaal bij het Hof van Beroep en is daardoor onwerkbaar. In elk parket een milieuafdeling oprichten. de griffie uitbouwen tot een efficiënte dienstverlenende instelling. Om de beoogde hervormingen te kunnen doorvoeren, is een inhaaloperatie nodig. De overheid trekt het justitiebudget sterk op en besteedt die middelen onder meer aan een betere infrastructuur, scholing van het personeel, rechtsbijstand, verhoging van het personeelsbestand... Een betere inning van boetes en het confisqueren van criminele vermogens compenseren een belangrijk gedeelte van die uitgaven. [B]  302 – Bij de Brusselse gerechtelijke diensten een hoog tweetaligheidspercentage aanhouden en eventueel financiële stimuli verlenen om tweetaligen aan te trekken. [B]  303 – Agalev stelt zich vragen bij het toenemend juridiseren van steeds meer aspecten van het maatschappelijk leven. Op basis van dat principe vragen we voor de burgerlijke procedures het volgende: Gerechtelijke procedures afschaffen waar ze niet nodig zijn. Bijvoorbeeld echtscheiding door onderling akkoord naar de notaris verwijzen. Procedures vereenvoudigen. Bijvoorbeeld minder dagvaardingen door de deurwaarder en meer bij verzoekschrift neer te leggen bij de griffie. Procedures versnellen. Bijvoorbeeld bij courante procedures een eindvonnis garanderen na 6 maanden. Procedures verbeteren. Bijvoorbeeld betere registratie getuigenverhoren. Schikkingen bevorderen. Bijvoorbeeld een geschillencommissie oprichten voor geschillen tussen consument en producent in alle economische sectoren. In het begin van het proces de procestermijnen laten bepalen door de rechter. [B]  304 – Minderjarigen in bepaalde gevallen een eigen rechtsbevoegdheid* verlenen. Zodra ze kunnen meebeslissen, worden ze betrokken bij de procedures die hen aangaan. [B]  305 – Regelmatig openbaar rapporteren over het gevolgde veiligheidsbeleid in de gerechtelijke arrondissementen. Op basis van deze stukken vinden er in gemeente-, provincieraad en parlement geregeld debatten plaats. [B]  306 – Op de nieuwe geïntegreerde politie de democratische sturing en controle voldoende inbouwen, bijvoorbeeld externe controle op het informatiebeheer bij de politie. [B]  307 – De plaatselijke veiligheidsproblematiek, met nadruk op de verkeersproblemen, niet verwaarlozen door een te sterke centralisatie. [B]  308 – De fusie aangrijpen om de kwaliteit van het personeel op te drijven, vooral aan de top, maar ook aan de basis. De politiehervorming staat of valt immers met de mensen die ze moet uitvoeren. [B]  309 – Ruime aandacht voor de uitbouw van basispolitiezorg bij de politiehervorming. Het is belangrijk dat er voldoende wijken buurtagenten aanwezig zijn die vertrouwd zijn met de lokale bevolking.[B]  310 – In de criminaliteitsbestrijding de politiediensten de opdracht geven om prioritair volgende misdrijven te bestrijden: De aanslagen op het gemeenschappelijk patrimonium van de mensheid: leefmilieu, landschappen, cultuur en monumenten. Deze vorm van criminaliteit op duidelijke wijze in het klassieke strafrecht onderbrengen. Internationale samenwerking is nodig. De miljardenfraude en de witteboordencriminaliteit. Ook hier is internationale samenwerking nodig. Geweldscriminaliteit in het algemeen en al wat het veiligheidsgevoel van de gewone burger bedreigt. Niet enkel repressieve middelen inzetten. Slachtoffers op alle niveaus (politiek, parket, gerecht) beter opvangen en informeren. Misdaden tegen kinderen. Voor de aanpak van mishandeling binnen het gezin het strafrecht pas in laatste instantie inschakelen. Voor andere domeinen treedt het strafrecht terug en worden andere aangepaste procedures uitgewerkt. Zo is bijvoorbeeld bezit van drugs niet langer strafbaar. Zo kan ook het innen van verkeersboetes efficiënter verlopen: een tussenkomst van een rechtbank is enkel nodig bij een betwisting. [B]  311 – Een wettelijk statuut voor prostituees invoeren. Er wordt streng opgetreden tegen gedwongen prostitutie, prostitutie door minderjarigen en geweldpleging op prostituees. [B]  312 – De organisatoren van mensenhandel streng aanpakken en de slachtoffers beter opvangen. [B]  313 – Het wapenbezit streng gereglementeerd laten en de wetgeving er rond nog verder verscherpen. [B]  314 – Portiers van disco’s, dancings... een wettelijk statuut en een erkenningsregeling geven. Dat kan voorkomen dat deze functies mogelijk in handen komen van criminele organisaties. Het kan ook een middel zijn om deze mensen beter in te schakelen in preventie in en om deze voorzieningen. [B]  315 – Terug meer gebruik maken van conducteurs bij het openbaar vervoer, in de eerste plaats op die lijnen waar zich ordeproblemen voordoen. Hun eerste functie is het bijstaan van de reizigers, maar ze hebben ook een belangrijke controle en beveiligingsfunctie. Deze personen staan in contact met de politie en krijgen beperkte politiebevoegdheid (verbalisering, ontzegging van toegang, ...). [B]  316 – Actief investeren in sociale veiligheid. Bij belangrijke ruimtelijke ingrepen in onder meer steden een voorafgaand rapport sociale veiligheid opmaken. Via zo’n rapport worden bijvoorbeeld fietsen voetgangersroutes, plaatsing van lichtpunten, inrichting parkeerplaatsen zo gepland dat ze een maximale sociale veiligheid als resultaat hebben. [B]  317 – De strafprocedure verder moderniseren. Voor Agalev staan volgende principes centraal: De belangen van slachtoffers beter behartigen, met inachtneming van de rechten van de verdediging (bijvoorbeeld mogelijkheid van straat of lokaalverbod voor daders, mogelijkheid van bevriezing van vermogensbestanddelen van verdachten in vermogensdelicten). Zinloze formaliteiten afschaffen. Betere regels voor onder meer bewijsgaring (die beter aansluiten bij de actuele stand van wetenschap en techniek), confrontatie met getuigen en slachtoffers, verhoor van kinderen, vastlegging van verklaringen... opstellen. De procureurs des Konings en op een hoger niveau de procureurs-generaal verantwoordelijk stellen voor de goede en correcte werking van de recherche. Het zwijgrecht van verdachten in de wet inschrijven. Het doelbewust nastreven van verjaring in strafzaken tegengaan met gepaste wettelijke maatregelen. Krijgsraden afschaffen en de strafrechtelijke bevoegdheid over militairen toewijzen aan gewone rechtbanken. [B] Snelrechtprocedures enkel toelaten voor zover er een voldoende omkadering is waardoor een degelijk onderzoek onder meer naar de sociale omstandigheden kan gebeuren. In geen geval zijn snelrechtprocedures geschikt om collectieve onlusten te beteugelen. [B]  318 – Een wettelijke nietigheidsregeling bij strafrechtelijke procedures invoeren. Nietigheid geldt alleen als het rechtmatig belang van de betrokkene geschonden is. (De betrokkene kreeg niet de kans zich te verdedigen of mogelijk bewijs in zijn of haar voordeel is verdwenen.) Schending van fundamentele rechten is altijd onwettig en het bewijs dat eruit volgt is nietig (bijvoorbeeld dwang op getuige of verdachte, huiszoeking of telefoontap zonder machtiging). [B]  319 – De bestraffing van misdrijven aanpassen, op basis van de volgende principes: Gevangenisstraf zoveel mogelijk voorbehouden voor zware criminaliteit en straatgevaarlijke mensen. Een gevarieerde mogelijkheid van bestraffing op punt stellen, met onder meer: huisarrest, weekendarrest, elektronisch toezicht, dagelijkse meldingsplicht, dienstverlening aan de gemeenschap, rijverbod voor agressieve chauffeurs... Boetes aanpassen aan inkomen en vermogen. Een executierechter aanstellen die instaat voor de betwisting over strafuitvoering en vervroegde vrijlating. [B] Er komt een statuut voor gedetineerden. Klachten kunnen worden ingediend bij de executierechter.[B]  320 – De bevoegdheid om collectieve gratie te verlenen afschaffen. Individuele gratiemaatregelen moeten worden gemotiveerd, en een parlementaire controle over het beleid daarrond wordt ingesteld. [B]  321 – Alle gevolgen van delicten (ook boetes, schadevergoedingen...) ten opzichte van de staat na dertig jaar definitief schrappen, behalve voor volkenrechtelijk erkende misdaden tegen de mensheid. [B]  322 – Een brede campagne voeren tegen heling (‘koop geen gestolen goed’) en tegen andere indirecte vormen van ondersteuning van criminaliteit. Er wordt een centrale (vrijwillige) registratie ingevoerd van waardevolle roerende goederen. Er komt een register van gestolen goederen. [B]  323 – Administratieve rechtbanken per provincie of per gewest oprichten. Dit om een antwoord te bieden aan de overbelasting van de Raad van State. [B]  324 – Vredegerechten en arbeidsrechtbanken autonoom laten voortbestaan, niet opslorpen in arrondissementsrechtbanken (zoals in het octopusakkoord in principe afgesproken). [B]  325 – Procedures goedkoper maken voor mensen met een laag tot gemiddeld inkomen. [B]  326 – De recente wetten op de veiligheids en inlichtingendiensten en op de classificatie van documenten en informatie herzien in de zin van een beperking van de bevoegdheid van de uitvoerende macht en een betere controle, met name door het Controlecomité I. [B]  327 – Willekeurige personencontroles afschaffen. [B]  328 – Een efficiënt klachtrecht tegen onheuse behandeling door politie- en andere ambtenaren instellen. [B]  329 – Amnestie doorvoeren voor mensen die onder het stelsel van de dienstplicht dienstweigeraar of deserteur zijn geweest. [B]  330 – Alle grote erkende levensbeschouwingen gelijk berechtigen en godsdienstige en andere levensbeschouwelijke instellingen subsidiëren op een duidelijke wettelijke of decretale basis. Een gedeelte van inkomensbelasting mag eenieder aan een levensbeschouwelijke organisatie toewijzen. [B]  331 – Alle instanties die zich op staatskosten bezighouden met de adel bijvoorbeeld de raad van de adel afschaffen en deze instellingen privatiseren. [B]  332 – Problematisch druggebruik eerder als een gezondheidsprobleem dan als een crimineel probleem aanpakken. Decriminalisering van elk gebruik. In geen geval kan gevangenisopname omwille van druggebruik, al mag druggebruik geen excuus vormen om andere delicten te verschonen. Voor kweek en handel in cannabis een tabaksregime (vergunningensysteem) ontwikkelen. [B] (zie ook Sociale Rechtvaardigheid 410)  333 – De Europese rechtsstatelijkheid dringend verbeteren, onder meer door het huidig EUverdrag om te vormen tot een grondwet, en door de rol van het Europees Parlement en van de rechtsmacht van het Hof van Justitie* in materies van de zogenaamde derde pijler* te versterken. Pas daarna kan er sprake zijn van het overhevelen van bepaalde bevoegdheden op het vlak van justitie- en politiesamenwerking naar het Europees niveau. [EUR, B]  334 – Europol* geen opsporingsbevoegdheden verlenen en onderwerpen aan volledige rechterlijke toetsing door het Hof van Justitie en democratische controle door het Europees Parlement. De privacybescherming wordt verbeterd, de onschendbaarheid van Europol-functionarissen afgeschaft. [EUR, B]  335 – De grensoverschrijdende criminaliteitsbestrijding richten op de volgende prioriteiten: mensenhandel. smokkel van wapens, radioactieve en andere zwaar vervuilende stoffen, grote hoeveelheden verdovende middelen en beschermde of bedreigde planten- en diersoorten. witwassen. grootschalige internationale fraude ten nadele van de EU-begroting. [EUR, B]  4. Onderwijs en vorming  401 – Kwalitatief hoogstaand onderwijs aanbieden dat maximaal kansen geeft aan intellectuele, emotionele, maatschappelijke en creatieve ontplooiing. Het onderwijs speelt in op nieuwe maatschappelijke uitdagingen en schenkt van daaruit veel aandacht aan onder meer leren leren, kritisch omgaan met informatie, burgerschap, verdraagzaamheid ten aanzien van onder meer verschillende culturen en seksuele geaardheden, roldoorbreking... De overheid stelt voldoende personeel en werkingsmiddelen ter beschikking en verhoogt de begrotingsmiddelen. Die middelen worden verdeeld op basis van de concrete behoeften van de scholen en niet op basis van koepels en netten. Zo kunnen scholen echte leefgemeenschappen worden waarin elke leerling gelijke kansen krijgt. Alle scholen stellen een gelijkvormige boekhouding en een gelijkvormig openbaar jaarverslag op. Het leerplichtonderwijs wordt volledig kostenloos. De school draagt de kosten voor de nietduurzame schooluitrusting, bijvoorbeeld schoolboeken, schriften, fotokopieën... In elk geval is er geen ruimte voor reclame of sponsoring binnen het leerplichtonderwijs. [VL]  402 – De vrije-keuze-school waarborgen. Die biedt ongeacht de levensbeschouwelijke of religieuze overtuiging van de ouders een opvoedingsproject dat die overtuiging ten volle waardeert. Zo’n vrije-keuze-school is officieel of vrij en ontvangt extra financiering of subsidiëring indien dat nodig is om het aanbod te garanderen. Netoverschrijdende samenwerking wordt actief gestimuleerd. [VL]  403 – De niet-discriminatieverklaring in het onderwijs evalueren. Alle officiële en gesubsidieerde scholen passen de nietdiscriminatieverklaring in het onderwijs correct toe, bijvoorbeeld door de aanvaardingsplicht in te schrijven. [VL]  404 – Meer investeren in de renovatie en nieuwbouw van schoolgebouwen. Er komt een inhaaloperatie voor de onderwijsinfrastructuur. [VL]  405 – Een te grote prestatiedruk in het onderwijs tegengaan. Het onderwijs wordt zo georganiseerd (bijvoorbeeld op het vlak van huiswerk) dat de rechten van kinderen gegarandeerd blijven (onder meer recht op eigen zingeving en spel). [VL]  406 – Voor het basisonderwijs volgende aandachtspunten centraal stellen: Meer ruimte scheppen voor lichamelijke ontplooiing, muzische en creatieve vorming. Voor Lichamelijke Opvoeding moet er een vakleerkracht zijn. Voor de muzische vorming kan er gestreefd worden naar een gedeeltelijke integratie met het deeltijds kunstonderwijs. Kinderen zoveel mogelijk in het gewoon onderwijs opnemen. Dat noemt men inclusief* onderwijs. Tijdelijke projecten van zorgverbreding worden structureel ingebouwd. De overheid voorziet extra paramedische en sociale begeleiding voor de opvang en begeleiding van leerproblemen en leerstoornissen. Daarnaast blijft een goed uitgebouwd buitengewoon onderwijs noodzakelijk. Meer gepast antwoorden op achterstellingsfactoren, vanaf de instap in het onderwijssysteem. Speciale maatregelen zijn nodig voor kansarme kinderen in het kleuteronderwijs. In de voorschoolse periode krijgt Kind en Gezin een sterkere rol bij het onderkennen van kleuters met mogelijke leermoeilijkheden. Participatie van kleins af, het hebben van een eigen mening en andere kinderrechten op school integreren. [VL]  407 – In het secundair onderwijs niet alleen technische vaardigheden en kennis aanbieden. Goed onderwijs creëert ook voorwaarden voor participatie op verschillende domeinen: politiek, sociaal, economisch, cultureel. Agalev vraagt prioritaire aandacht voor de volgende elementen: Als antwoord op het toenemende uitvaleffect de autonome middenschool veralgemenen. De inhoud van het onderwijs minder vakgebonden en meer samenhangend aanbieden. Technisch en algemeen vormend onderwijs naast elkaar aanbieden in de scholen. Dat leidt tot een herwaardering van het technisch onderwijs. Het algemeen onderwijs voert een technische component in. Het beroepsonderwijs wordt verder verbeterd, onder meer door een modulaire uitbouw. Het bedrijfsleven en het beroeps- en technisch onderwijs ontwikkelen directe relaties. De bedrijven nemen meer verantwoordelijkheid op, onder andere door een ernstig aanbod van stageplaatsen. De participatie van jongeren in het schoolgebeuren (onder meer via schoolraden) actief stimuleren. De gangbare studierichtingen voor alle leerlingen op fietsafstand aanbieden. Is dit voor bepaalde studierichtingen niet mogelijk, dan kunnen de leerlingen een gratis abonnement voor het openbaar vervoer krijgen. [VL]  408 – In het hoger onderwijs het aanbod en de vorming optimaliseren met aandacht voor internationale samenwerking. Op termijn integreren hogescholen en universiteiten. Verder gelden de volgende prioriteiten: Geen numerus clausus invoeren. De kandidaturen bieden een groter gemeenschappelijk aanbod. Toelatingsproeven worden vermeden. De voortgezette academische opleidingen voldoende toegankelijk laten voor iedereen. De regering waakt over de hoogte van de inschrijvingsgelden. De studietoelagen optrekken tot op het niveau van de directe studiekosten. Maximaal om de tien jaar herijkt de overheid de hoogte van de toelagen en past de huidige regeling aan: verhoging maximum inkomensgrens met 5%, veralgemening van het systeem van het vermoedelijke inkomen, invoering van een bodem-KI*, gemakkelijker statuut van zelfstandige student, invoering van het begrip samenwonende student en van een jokerbeurs*. In de lerarenopleiding meer inspelen op nieuwe uitdagingen: zorgverbreding, leren leren, omgaan met informatie... [VL]  409 – Het levenslang leren bevorderen. Een stelsel van leerkredieten laat mensen toe zelfstandig periodes van studie, opleiding en bijscholing te plannen in hun leven. [VL]  410 – In de beroepsopleiding voor volwassenen het aanbod van de verschillende opleidingsinstellingen (VDAB*, VIZO*, OSP*...) beter integreren per werkgebied. De VDAB* garandeert prioritair een degelijk opleidingsaanbod voor die werkzoekenden die het moeilijkst aan de bak komen. Niet enkel de relatief gemakkelijk bemiddelbare werkzoekenden hebben recht op opleiding. [VL]  1.  Cultuur, media, sport en vrije tijd  501 – Een nieuw decreet voor de amateurskunst invoeren, waarin de kwaliteit centraal staat. Een moderne dienstverlening en interdisciplinaire samenwerking zijn hierbij van groot belang. De overheid moedigt samenwerking en schaalvergroting financieel aan en stimuleert pluralisme en ongebondenheid. [VL]  502 – Alle muziekvormen en -organisaties volwaardige aandacht geven en extra middelen voorzien. In het beleid komt er een mentaliteitswijziging ten gunste van de niet-klassieke muziekgenres. Het Parlement past het muziekdecreet in deze zin aan. [VL]  503 – De openbare bibliotheken afstemmen op de nieuwe taken en functies in de informatie en kennismaatschappij door een aangepast bibliotheekdecreet. Openbare bibliotheken spelen een belangrijke rol in de democratisering van het gebruik van informatie en communicatietechnologie. Het bibliotheekaanbod wordt voldoende afgestemd op de diversiteit van de bevolking, zowel naar thema’s als naar werken in de diverse talen. [VL]  504 – Het letterenbeleid moderniseren. Er komt snel een systeem van leenvergoeding. Het decreet op het autonoom Fonds voor de Letteren wordt correct uitgevoerd. Een vernieuwend beleid voor leesbevordering wordt een prioriteit. Om een modern letterenbeleid te kunnen voeren, zijn meer middelen nodig. Agalev is principieel voorstander van een vaste boekenprijs. De mogelijkheid daartoe wordt Europees geregeld. [EUR, B, VL]  505 – In het beleid voor de podiumkunsten bestaande gezelschappen ondersteunen en vernieuwende en eigenzinnige projecten extra aandacht geven. De overheid speelt een stuwende rol op het vlak van de financiële en materiële ondersteuning, niet van de inhoud van de programmatie. [VL]  506 – Een statuut voor de uitvoerende kunstenaars vastleggen. Via een eigen bijdragesysteem kan de uitvoerende kunstenaar terecht in de sociale zekerheid bij ziekte, pensioen en werkloosheid. De artistieke vrijheid van de kunstenaar rechtvaardigt een aparte regeling maar moet garantie bieden voor de sociale basisrechten. [B]  507 – De audiovisuele en filmsector stimuleren en vernieuwen. Cultuur in de betekenis van kritische bevraging is het uitgangspunt. Niet-commerciële films krijgen overheidssteun. Meer commerciële filmprojecten kunnen een renteloze lening krijgen. De bevoegdheid voor het filmbeleid wordt ondergebracht bij de administratie Cultuur. Er komt een autonoom fonds met meer middelen voor de film. Via een beheersovereenkomst met de overheid staat dit fonds in voor de uitvoering van het filmbeleid en de financiële ondersteuning. [VL]  508 – De titel culturele ambassadeurs van Vlaanderen behouden, maar het budget en de beslissingsbevoegdheid bij het departement Cultuur onderbrengen. De titel wordt losgekoppeld van subsidiëring. Middelen kunnen gebruikt worden voor concrete projecten van de cultureel ambassadeurs. Van de ambassadeurs worden geen andere tegenprestaties verwacht dan de uitvoering van het project, de vermelding van de titel (bij subsidie) en de vermelding van de subsidiërende overheid. [VL]  509 – De VRT reclamevrij maken. Een verhoging van de overheidsdotatie maakt dit mogelijk. [VL]  510 – De diversiteit van de kleurrijke samenleving weergeven in de publieke media. De VRT speelt een belangrijke rol in de beeldvorming. De diversiteit van de multiculturele samenleving komt evenwichtig aan bod in programmatie en personeelsbezetting. Stereotypering wordt tegengegaan. [VL]  511 – Regionale en lokale radio en televisie ruimte geven. Agalev is geen voorstander van landelijke commerciële radioomroepen. Kleinere lokale omroepen die een bijdrage leveren tot gemeenschapsvorming of zich richten op bepaalde doelgroepen kunnen eventueel ondersteund worden. Dat geldt ook voor regionale televisie-omroepen. Bij het toekennen van frequenties aan radio-omroepen gaat voor ons de voorkeur naar de VRT en de kleinere lokale omroepen. [VL]  512 – Een wettelijk initiatief nemen tegen de concentratie in de mediasector. [EUR, VL]  513 – In EU-verband effectief de verschillende culturen en talen van Europa beschermen. Een versterking van de cultuurparagraaf in het Europees verdrag is nodig. Europees cultuurbeleid is aanvullend op dat van de lidstaten en steunt onder meer grensoverschrijdende culturele initiatieven en netwerken. De rol en het functioneren van de openbare media worden gegarandeerd. Het gebruik van reclame in de commerciële media wordt verder ingeperkt (onder meer gericht op betere bescherming van kinderen). Binnen het Europees Parlement worden alle officiële talen op gelijke voet behandeld. Europese burgers behouden onverkort het recht in al hun contacten met de Europese instellingen hun eigen moedertaal te gebruiken. [EUR, B]  514 – Jaarlijks een open cultuurdag organiseren. Alle theaters, musea, muziekensembles en -orkesten bieden het publiek jaarlijks op eenzelfde weekend een gratis optreden, bezoek of performance. Voor dat initiatief ontvangen de betrokken instellingen wel subsidies. [VL]  515 – Een specifiek cultuurfonds oprichten dat zich toelegt op het financieren en ondersteunen van culturele projecten in verkommerde buurten van Vlaanderen en Brussel. [VL]  516 – In het sociaal-cultureel werk een proces van ontzuiling opstarten. Een belangrijke stap in dat verband is levensbeschouwelijke koepels vervangen door werksoortelijke* koepels. [VL]  517 – Het recht om te fuiven garanderen. De lokale overheden voorzien voldoende fuifzalen en zoeken naar een aanvaardbare inplanting die voldoet aan de geldende milieunormen. Ze krijgen hiervoor actieve steun en extra middelen van de Vlaamse overheid. De coördinatie gebeurt via de lokale jeugdwerkbeleidsplannen. [VL]  518 – De recreatieve sportbeoefening beter ondersteunen. Iedereen, van jong tot oud, met of zonder handicap moet kunnen deelnemen aan sport, al of niet in verenigingsverband. Agalev vraagt speciale aandacht voor meer sport op school, flexibele openingsuren van openbare sportinfrastructuur, vlotte aansluitingsmogelijkheden bij sportclubs, jeugdsportbeleid. [VL]  519 – In de professionele sportbeoefening de dopingproblematiek grondig aanpakken, onder meer door een aanpassing van de regelgeving. De overheid neemt speciale maatregelen om de mensenhandel (vooral jonge voetballers) in de sport aan te pakken. [EUR, B, VL]  520 – Binnen de Vlaamse regering alle bevoegdheden voor sport bij één minister onderbrengen. [VL]  521 – Een Beleidsplan Duurzaam Toerisme opstellen met aandacht voor de volgende elementen: De verschillende vormen van steun voor de toeristische sector onderwerpen aan een duurzaamheidstoets. Convenanten met de lagere besturen afsluiten waarin afspraken komen over onder meer sanering, milieumaatregelen, vorming en sensibilisering, mobiliteitsmaatregelen. In de convenanten vertrekt men van het draagkrachtprincipe*. Een Stichting Duurzaam Toerisme oprichten waarin de verschillende sectoren ook de milieubeweging en overheden samenwerken om het duurzaam toerisme te bevorderen. [VL]  522 – Toerisme opnieuw onderbrengen bij de minister bevoegd voor Cultuur. [VL]  523 – Een naaktstrand aan de Belgische kust invoeren. [VL]  524 – Afschaffen van nutteloze verbodsbepalingen in parken en op het openbaar domein (bijvoorbeeld verbod om met de bal te spelen of op het gras te lopen). [VL]  525 – De stedelijke centra opnieuw bruisend maken door een uitgaansleven met theaters, bioscopen, danszalen en muzieklokalen. Een geconcentreerd en kwalitatief aanbod in de binnenstad zorgt ervoor dat het stedelijk vermaak de stad niet verlaat ten voordele van nieuwe en kunstmatige mega-complexen aan de stadsrand of langs steenwegen tussen twee steden, alleen met de auto bereikbaar. Dit kan de ‘stadsangst’ (“in ‘t stad is het gevaarlijk”) keren. [VL]  BURGERS IN DE WERELD  1.  Europese Unie  101 – Een reeks hervormingen in de werking van de EU doorvoeren door een snelle nieuwe verdragswijziging, alleszins voor 2002, wanneer de EU-uitbreiding echt van start gaat. Het nieuwe EUverdrag verbetert de democratische werking van de EU en de rechtsstatelijkheid*. Agalev pleit ook voor een sterkere beleidskracht op essentiële domeinen zoals buitenlands, sociaal en milieubeleid. Desnoods voert België een vorm van constructieve oppositie om tot een verdragswijziging te komen. [EUR, B]  102 – De rol van het Europees Parlement (EP) versterken. Het EP krijgt alleszins: medebeslissingsrecht* bij alle wetgeving in de eerste pijler* grotere controle over andere besluiten van de Raad* en Commissie* en andere EU-organen het amenderingsrecht over de hele EU-begroting initiatiefrecht en een versterkt enquêterecht het recht om commissarissen individueel te benoemen en te ontslaan. De geloofwaardigheid van het EP wordt verder verbeterd door onder meer: een sluitende onkostenregeling die alle misbruiken uitsluit de stopzetting van de subsidiëring van het particulier pensioenfonds van de leden een degelijk eenvormig statuut voor de leden. In een nieuw Europees verdrag moet het EP het recht krijgen zelf zijn eigen vestigingsplaats te kiezen. Er wordt een eenvormige procedure vastgesteld voor de Europese verkiezingen, met Europese verkiezingslijsten op basis van evenredige vertegenwoordiging, zonder kiesdrempels. [EUR, B]  103 – De werking van de Raad* hervormen. Openbare besluitvorming met gekwalificeerde meerderheid* wordt de regel in de Raad. In de Raad mag de stemmenweging niet veranderd worden ten voordele van de grote lidstaten. [EUR, B]  104 – De rol van de Commissie* verder versterken. Op termijn verschuiven de uitvoerende bevoegdheden van de Raad* naar de Commissie. De Commissie legt uitgebreider verantwoording af aan het EP. Dat EP krijgt het recht een motie van wantrouwen in te dienen tegen een individuele commissaris. Agalev is voorstander van één commissaris per lidstaat. [EUR, B]  105 – De rol van het Hof van Justitie* versterken. Het Hof van Justitie krijgt volledige rechtsmacht over de uitleg van alle EUwetten, -besluiten en -verdragen. [EUR, B]  106 – Op Europees niveau zo snel mogelijk komen tot vormen van sociale en fiscale harmonisering. Met als doel een politiek-maatschappelijk tegengewicht te bieden aan de effecten van de monetaire eenmaking. België wendt de (beperkte) mogelijkheden die binnen het huidig Verdrag bestaan maximaal aan en bereidt een gerichte verdragswijziging voor. [EUR, B]  107 – In een nieuw verdrag het Europees sociaal beleid verruimen. Doelstelling moet zijn een opwaartse harmonisering op basis van minimumvoorschriften. Sociaal beleid wordt beslist op basis van meerderheidsstemming in de Raad en medebeslissing voor het Parlement. De sociale partners krijgen nadrukkelijker de opdracht om binnen de Sociale Dialoog* te werken aan de verbetering van arbeidsvoorwaarden en -omstandigheden. Overeenkomsten die leiden tot ontwerp-wetgeving hebben de instemming nodig van Raad* en EP. De EU bepaalt minimumnormen voor de hoogte van het minimumloon en de bijstand. Die normen worden gerelateerd aan het gemiddeld inkomen in elke lidstaat en garanderen alle burgers een minimuminkomen. In het nieuwe EU-verdrag komt een bepaling die gelijke behandeling van mannen en vrouwen oplegt aan alle vormen van sociale zekerheid. De EU stelt richtlijnen op om de participatie en het vrije verkeer van mensen met een handicap te garanderen. [EUR, B]  108 – Een werkgelegenheidsunie opbouwen. Werkgelegenheid wordt de toetssteen voor alle Europees beleid. De lidstaten coördineren hun macro-economisch en werkgelegenheidsbeleid. Het nieuwe verdrag maakt de vaststelling van bindende richtlijnen door Raad en EP mogelijk. [EUR, B]  109 – De muntunie sociaal en democratisch verankeren. In het nieuwe verdrag wordt vastgelegd dat werkgelegenheid een uitdrukkelijke doelstelling wordt van de Centrale Bank*. Er wordt eveneens geregeld dat de Centrale Bank transparant werkt en democratische verantwoording aflegt aan het EP. [EUR, B]  110 – Europese belastingpolitiek mogelijk maken. Er komen sociaal-ecologische belastingmaatregelen op Europees niveau (voorstellen zie Ecologische duurzaamheid en Sociale rechtvaardigheid). Het nieuwe EU-verdrag regelt dat voor alle fiscale maatregelen besluitvorming bij gekwalificeerde meerderheid in de Raad* geldt met medebeslissing voor het EP. [EUR, B]  111 – Een doelgerichte strategie uitwerken voor een verregaande vergroening van het Europees beleid, gericht op het bereiken van duurzaamheid binnen één generatie (zie voorstellen Ecologische duurzaamheid). Wanneer geen gemeenschappelijk akkoord mogelijk is op een voldoende korte termijn bijvoorbeeld voor de invoering van een energieheffing dan stelt België samen met andere landen maatregelen in. [EUR, B, VL]  112 – België een voortrekkersrol laten opnemen in de EU-uitbreiding en ruimere economische steun voorzien (onder meer door een verdubbeling van het Pretoetredingsfonds*). De EU investeert fors in de sociale en ecologische aspecten van de uitbreiding. Voor de uitbreiding werkelijk van start gaat, is een verdragswijziging nodig die de Unie democratischer en efficiënter maakt. [EUR, B]  113 – De structuurfondsen* hervormen. Minstens 2/3 van die middelen gaat naar de regio’s waar de welvaart minder dan 75% van het EU-gemiddelde bedraagt. Voor de overige regio’s wordt het vereiste cofinancieringspercentage uit nationale middelen verhoogd. Er wordt bij de projecten meer aandacht besteed aan grensoverschrijdende samenwerking, achterstandsgroepen en duurzame ontwikkeling. [EUR, B]  114 – Het Europees landbouwbeleid afstemmen op duurzame landbouw. Die is milieu-, natuuren diervriendelijker dan de gangbare. De Belgische regering houdt deze doelstelling voor ogen in de onderhandelingen voor een nieuw landbouwbeleid. Het nieuwe Europees landbouwbeleid draagt bij aan mondiale voedselveiligheid op lange termijn. Door die landbouwhervorming kan de EU-uitbreiding waarin het landbouwbeleid een cruciale rol speelt voor de kandidaat-landen op een aanvaardbare manier verlopen. De uitbouw van een vitaal en aantrekkelijk platteland is eveneens een essentieel onderdeel van een duurzaam landbouwbeleid. [EUR, B, VL]  2. Internationale veiligheid  201 – Het vredes- en veiligheidsbeleid veel meer dan nu richten op het voorkomen en beheersen van conflicten. De uitbouw van een sterker politiek geïntegreerd Europa is de beste garantie voor veiligheid en stabiliteit in dit deel van de wereld. België blijft zich actief inzetten voor verdere integratie, onder meer gericht op een versterking van het Europees gemeenschappelijk buitenlands beleid. Agalev wijst een militarisering van de EU af. [EUR, B]  202 – Een efficiënt conflictpreventienetwerk uitbouwen. De EU speelt in dit proces een stuwende rol. De oprichting van een Europees Civiel Vredeskorps (ECVK)* wordt voorbereid. Met zo’n ECVK krijgt de EU in het kader van het gemeenschappelijk buitenlands en veiligheidsbeleid een nieuw instrument om op een civiele manier tussen te komen bij conflicten. [EUR, B]  203 – De Organisatie voor Veiligheid en Samenwerking in Europa (OVSE)* structureel en qua middelen versterken. De OVSE groeit uit tot een heuse regionale veiligheidsorganisatie. Die speelt een rol in onder meer wapenbeheersing en ontwapening, vreedzame conflictoplossing en -beheersing, preventieve diplomatie en bescherming van rechten van minderheden. Agalev wil deze opties terugvinden in het Belgisch buitenlands en veiligheidsbeleid en binnen de begroting. [EUR, B]  204 – De NAVO op termijn afbouwen. Er wordt snel begonnen met het verschuiven van mensen en middelen van NAVO naar OVSE*. De NAVO draagt zelf actief bij aan de ombouw van de nationale militaire eenheden in functie van de opbouw van vredesmachten. In die overgangsperiode kan de NAVO betrokken worden bij de uitvoering van vredestaken onder het commando van de VN of de OVSE. [EUR, B]  205 – De werking van de Verenigde Naties hervormen. België neemt het voortouw in een gecoördineerde strategie en stuurt de werking van de Veiligheidsraad bij, door onder meer de afbouw van het vetorecht en de aanpassing van de zetelverdeling te bepleiten. [EUR, B]  206 – Deelname van België aan een graduele opbouw van een permanente en snel inzetbare VN-vredesmacht. In een eerste fase wordt speciale training voorzien. Vervolgens komen er gereserveerde contingenten binnen de nationale legers. In een laatste fase komen er permanente bovennationale eenheden. Hiervoor wordt een gegarandeerde financiering geregeld. België voorziet middelen voor dit permanent vredesfonds. [EUR, B]  207 – Op korte termijn de instrumenten en middelen voor vormen van peacekeeping versterken. Essentieel daarbij is een efficiënte bovennationale besluitvorming en een eenduidige gemeenschappelijke commandostructuur. Op termijn komt dit alles in Europa bij een versterkte OVSE terecht. Tot dan is er nood aan werkbare tussenarrangementen. [EUR, B]  208 – Om in dit proces een rol te kunnen spelen, het Belgisch leger verder ombouwen. De herstructurering moet verder gaan dan tot nu toe gebeurde, met grote aandacht voor de opbouw van capaciteit voor vredeshandhavingsopdrachten. Hiervoor is een betere training nodig. Investeringen worden ook in functie van deze doelstelling gezien. Tussen de verschillende nationale legers wordt een verregaande taakspecialisatie afgesproken, in plaats van binnen elk leger in alle taken te willen voorzien. De toekomstige investeringen en het personeelsbeleid van het Belgisch leger worden met het oog op deze doelstellingen bijgestuurd. De huidige plafonnering van het defensiebudget wordt behouden. [B]  209 – Een vredesinstituut oprichten op Belgisch niveau. Dit instituut krijgt de opdracht onafhankelijk onderzoek te stimuleren naar vrede en veiligheid, met nadruk op niet-militaire concepten. [B]  210 – Waar nodig een tijdelijke peace-enforcing overwegen. In een aantal gevallen zullen actieve conflictpreventie, diplomatieke en economische druk en peacekeepingovereenkomsten niet volstaan om een gevaarlijke conflictescalatie of zelfs een dreigende genocide te voorkomen. Een dergelijke operatie verloopt onder een VN-mandaat. [EUR, B]  211 – Radicaal voor ontwapening kiezen. Alle kernwapens moeten uit de wereld, dus ook uit België. De Belgische regering verbiedt de aanwezigheid van Amerikaanse kernwapens op haar grondgebied. België bepleit een actieve Europese strategie om te komen tot een ondubbelzinnige naleving van het non-proliferatieverdrag* en het volledig teststopverdrag* en een snelle afbouw van de Britse en Franse kernarsenalen. Binnen de NAVO pleit België samen met andere landen actief voor een no first use. Onderhandelingen voor een volledige eliminatie van kernwapens opstarten. [EUR, B]  212 – Plannen voor een gemeenschappelijk uitgebouwde Europese wapenindustrie stopzetten. Er is nood aan een sluitende en bindende Europese wapenexportcode. De volgende regering bereidt een reconversie van de Belgische wapenindustrie voor. De overheidssteun aan de wapenindustrie wordt volledig stopgezet. [EUR, B, VL]  213 – Het gewetensbezwaar tegen de militaire bestemming van belastinggeld erkennen. Daartoe wordt een vredesbelastingfonds opgericht. [B]  3. Internationale rechtsorde  301 – De Europese rechtsgemeenschap en het Europees burgerschap aanzienlijk versterken. Het EU-verdrag wordt omgevormd tot een Europese grondwet. Die bevat onder meer de volgende dingen: de bescherming van grondrechten een sterke antidiscriminatiebepaling het recht voor NGO’s om bij het Hof op te komen tegen onwettige handelingen of nalatigheid van Europese instellingen het recht voor onderdanen van derde landen om het Unieburgerschap te verkrijgen na vijf jaar legaal verblijf in de EU en, voor hun kinderen, bij geboorte in de EU actief en passief kiesrecht op alle niveaus voor EU-burgers en derdelanders in de lidstaat waar zij (legaal) verblijven. [EUR, B]  302 – Snel het permanent Internationaal Strafhof operationeel maken. Via actieve diplomatie in EU-verband of met gelijkgezinde landen spant België zich in om landen die de verdragstekst niet ondertekenden te overtuigen dat zo snel mogelijk te doen. België streeft er ook naar de bestaande tekortkomingen in de verdragstekst snel weg te werken, zodat het Strafhof werkelijke armslag krijgt. [EUR, B]  4. Handel en investeringen  401 – Een gerichte herregulering van het handels- en investeringsbeleid vooral in EU-verband doorvoeren op basis van volgende criteria: handel en investeringen uitdrukkelijk inschrijven in een keuze voor duurzaamheid. Een duurzame ecologische welvaart in Zuid en Noord als streefdoel vooropstellen. Vormen van democratische controle op handel en investeringen versterken. Deze criteria gelden ook voor een duurzaamheidsscreening van het Belgisch en Europees beleid in deze materies. Zo’n screening is wenselijk op korte termijn. [EUR, B, VL]  402 – Internationale sociale en ecologische afspraken voor laten gaan op akkoorden over handel en investeringen. Zo wordt er onder meer in het bijzonder gewaakt over de bescherming van de biodiversiteit en de voedselveiligheid. Technologietransfer op maat van de landen in het Zuiden wordt beter mogelijk gemaakt. De arbeidsnormen van de Internationale Arbeidsorganisatie (IAO)* worden volwaardig geïntegreerd in de verschillende internationale akkoorden. [EUR, B]  403 – De Wereldhandelsorganisatie (WTO) diepgaand hervormen. Enkel als dat gebeurt, mag de WTO een centrale rol spelen in de organisatie van de wereldhandel en aanverwante materies. Agalev stelt de volgende voorwaarden: de WTO omvormen tot een transparant orgaan onder democratische controle. WTO-regels uitdrukkelijk een volwaardige plaats geven aan sociale en ecologische principes. Alle landen, uit Zuid en Noord, op gelijkwaardige wijze laten participeren aan de werking van de WTO. Dit betekent onder meer dat de WTO-regels niet langer enkel op maat van de rijke landen in het Noorden en de multinationale ondernemingen zijn geschreven. [EUR, B]  404 – Nieuwe instrumenten uitwerken om handel en investeringen meer duurzaam te maken. Enkele mogelijkheden: ecologische en sociale clausules, in de vorm van regulerende* tarieven, waarvan de opbrengst terug wordt geïnvesteerd in programma’s van sociale en ecologische ontwikkeling in het Zuiden. Sociale en ecologische labels die onder meer een rol kunnen spelen bij investeringen. Ethische codes op bedrijfsniveau, in een eerste fase vooral op vrijwillige basis. (Dit neemt evenwel niet weg dat een duidelijke regelgeving nodig is.) Ethische codes als beleidsinstrument, zoveel mogelijk in bindende vorm als richtinggevend instrument in het handelsbeleid op Vlaams, Belgisch en Europees niveau. [EUR, B, VL]  405 – De OESO-richtlijnen voor multinationale ondernemingen* versterken en afdwingbaar maken binnen internationale akkoorden. De Belgische regering neemt op dit vlak een initiatief. [EUR, B]  406 – Zolang de WTO niet hervormd is geen nieuwe WTO-onderhandelingen (de ‘millenniumronde’) over sectoren opstarten onder meer over verregaande liberalisering van de landbouw. De EU werkt in dat verband nauw samen met de landen in het Zuiden. [EUR, B]  407 – Een nieuwe en evenwichtige Lomé-overeenkomst tussen de EU en de landen in Afrika, de Caraïben en de Stille Zuidzee (ACS) op punt stellen. De doorgedreven liberalisering van de EU-ACS-relaties, die de WTO eist, terugschroeven. België speelt een voortrekkersrol bij het behoud van de handel in onder meer eerlijke chocolade en bananen. [EUR, B]  408 – Internationale afspraken over investeringen maken. Die afspraken mogen voor Agalev niet gebaseerd zijn op het ontwerp-MAI (Multilateraal Investeringsakkoord) dat in de OESO* werd voorbereid. België verzet zich in het kader van de EU tegen elke poging om dit nefaste akkoord in een of ander forum toch door te duwen. Als er een MAI-akkoord komt, voldoet het aan de volgende voorwaarden: binnenlandse economische activiteiten genieten een volwaardige bescherming. regeringen behouden de mogelijkheid sociale en ecologische spelregels op te leggen aan het economisch gebeuren. het MAI legt de verantwoordelijkheden van buitenlandse investeerders ten aanzien van deze spelregels vast, door ondubbelzinnige verwijzingen naar geldende internationale overeenkomsten over milieu en arbeidsrechten. De (voor)ontwerpteksten zijn publiek beschikbaar. [EUR, B]  409 – Een diepgaande hervorming van de internationale financiële sector vooral IMF en Wereldbank opstarten. Deze hervorming richt zich op een grotere transparantie, een betere inpassing in internationale ecologische en sociale overeenkomsten en het genereren van extra middelen voor duurzame menselijke ontwikkeling. Er komt onder meer een aanpassing van de structurele aanpassingsprogramma’s* die veel landen uit het Zuiden dwingen in het keurslijf van liberalisering en privatisering. [EUR, B]  410 – Een belasting op internationale financiële transacties, een zogenaamde Tobin-taks*, invoeren. Daarnaast wordt een meldingsplicht voor financiële activiteiten van ondernemingen ingesteld. [EUR, B]  411 – Tegen het jaar 2000 de onbetaalbare schuld van alle landen met zware schulden kwijtschelden. Om een snelle en grondige schuldverlichting mogelijk te maken, moet het HIPC-initiatief* versterkt en versneld worden. Het HIPC moet sneller en ruimer schuld kwijtschelden. Nieuwe maatregelen zijn nodig om te bepalen wat een ‘duurzaam’ schuldniveau is, gebaseerd op indicatoren van menselijke ontwikkeling. Selectie voor HIPC wordt losgekoppeld van voorwaarden van IMF-programma’s. Binnen het HIPC komen nieuwe maatregelen voor armoedereductie. België werkt hier actief aan mee. [EUR, B]  5. Internationale samenwerking  501 – Alle nationale en Europese hulpen samenwerkingsprogramma’s systematisch richten op een duurzame menselijke en ecologische ontwikkeling. Dat betekent prioriteit voor armoedebestrijding en promotie van gelijkwaardigheid tussen mannen en vrouwen en mensenrechten.  502 – De Belgische regering werkt een heldere strategie uit voor een onmiddellijke realisatie van de norm van 0,7% van het BBP voor hulp en gaat daarna zo snel mogelijk over tot 1%. [B]  503 – Minstens 20% van de uitgaven voor internationale samenwerking besteden aan sociale basisvoorzieningen. Concrete en controleerbare beleidsdoelen zijn nodig. Die zijn nu al vastgelegd in internationale engagementen (de DAC-doelstellingen*). [EUR, B]  504 – Het Europees Ontwikkelingsfonds (EOF)* binnen de Europese begroting opnemen. De uitgaven voor ontwikkelingshulp mogen niet verminderen onder druk van de EU-uitbreiding. [EUR, B]  505 – Binnen alle beleidsdomeinen die verband houden met de internationale samenwerking een maximale coherentie nastreven. Zo kunnen we voorkomen dat samenwerkingsdoelstellingen zoals versterking van de lokale voedselsoevereiniteit worden tenietgedaan door andere maatregelen bijvoorbeeld dumpen van vleesoverschotten in het kader van het landbouwbeleid. Het is belangrijk alle beleidsdomeinen te richten op duurzame ontwikkeling en mensenrechten. De EU richt een klachtenmechanisme op voor wie in het Zuiden schadelijke gevolgen ondervindt van Europese beleidsmaatregelen. [EUR, B]  506 – Ter vervanging van de huidige functie van staatssecretaris voor ontwikkelingssamenwerking een volwaardige minister voor internationale samenwerking (op Belgisch niveau) aanstellen. Die minister krijgt als uitdrukkelijke taak de coherentie van het extern beleid mee bewaken. [EUR, B]  507 – Een heldere strategie uitwerken om de huidige ontwikkelingssamenwerking om te bouwen tot een vernieuwend model van internationale samenwerking. Doel is de opbouw van een internationaal partnerschap waarin naast regeringen ook multilaterale instellingen en NGO’s een grote rol spelen. Controle over de middelen en het beleid in toenemende mate doorschuiven naar de partners in het Zuiden. Modellen van ontwikkeling die nog steeds te zeer gekleurd zijn door een noordelijke bril aanpassen in functie van de cultuur en de expertise van de landen in het Zuiden. [EUR, B]  508 – De beleidshervormingen die ingezet zijn voor de sector ontwikkelingssamenwerking verder doorvoeren, met onder meer aandacht voor de volgende elementen: een wettelijk verankerde strategie om snel te komen tot volledig ontbonden hulp*. Een betere geografische concentratie van de hulp. Een versterking van de Europese samenwerking. Een inhoudelijke versterking en uitbreiding van het departement Ontwikkelingssamenwerking in de toekomst Internationale Samenwerking. Een versterking van het interdepartementaal overleg. De aanstelling van de verantwoordelijken in de nieuwe structuren zoals de Belgische Technische Coöperatie (BTC)* wordt gedepolitiseerd. [EUR, B]  VERKLARENDE WOORDENLIJST  --20/20-doelstelling 20/20 stelt dat donorlanden 20% van de hulp en de ontvangende landen 20% van hun publieke uitgaven moeten besteden aan de uitbouw van sociale basisdiensten. Ontwikkeld op de sociale top van Kopenhagen.  --Arbeidsauditoraat Dienst bij de Arbeidsrechtbanken die de dossiers voorbereidt en adviezen aan de rechtbank formuleert. De geschillen situeren zich vooral op het domein van de sociale zekerheid.  --Beheerslandbouw in kwetsbare gebieden Landbouw die meer functies vervult dan alleen productie. Naast economische doelen gelden er ook doelstellingen op het gebied van milieu, energie en grondstoffen.  --Beleids-MER Het algemeen beleid (bijvoorbeeld ruimtelijk structuurplan, milieubeleidsplan, mobiliteitsplan) dat een overheid op een bepaald terrein wil voeren, wordt onderworpen aan een milieu-effectrapportage. Het gaat na welke effecten het voorgestelde beleid zal hebben op het milieu.  --BTC De Belgische Technische Coöperatie. Een relatief autonome overheidsdienst die bevoegd is voor de uitvoering van het ontwikkelingsbeleid. De BTC werd opgericht tijdens de nu aflopende legislatuur, als onderdeel van de discussie over het functioneren van het ABOS.  --Black points Verontreinigde sites als gevolg van onoordeelkundig storten of stapelen (oude fabrieksterreinen) van allerlei afval (van huishoudelijk tot zwaar giftig) in de voorbije decennia voor de totstandkoming van het decreet op de afvalstoffen.  --Bodem-KI Bodem kadastraal inkomen. Nu wordt het kadastraal inkomen (KI), ongeacht de hoogte, mee verrekend bij de toekenning van een studietoelage. Een KI dat onder een bepaalde bodem valt, willen we niet langer laten verrekenen. Daardoor kan die persoon gemakkelijker een studietoelage krijgen.  --Centrale Bank Voert sinds 1 januari 1999 vanuit Frankfurt het monetair beleid voor de landen van de muntunie. De Centrale Bank geeft uitleg over haar beleid in het EP, maar mag van geen enkele Europese instelling of lidstaat instructies aannemen.  --Commissie De Europese Commissie is het dagelijks bestuur van de EU, en bestaat uit 20 leden (2 voor een grote lidstaat, 1 voor een kleinere). De Commissie staat in voor de uitvoering van het beleid in de eerste pijler en heeft het recht om nieuwe wetgeving voor te stellen.  --Contingentering Een systeem waarbij het gastland (of regio, in dit geval de EU) samen met het uitzendland onderhandelt over contingenten of quota van migranten. Het gastland engageert zich ertoe het contingent inwijkelingen op de arbeidsmarkt toe te laten, het uitzendland engageert zich onder meer tot acties om komaf te maken met de filières.  --Controle- en toezichtsbevoegdheden Zijn de decretaal toegekende bevoegdheden aan ambtenaren van bepaalde administraties om ofwel controle uit te oefenen op de naleving van bepaalde vergunningen of normeringen, ofwel om toezicht uit te oefenen op de wettelijkheid en het goed bestuur in beslissingen van ondergeschikte besturen.  --Conventie van Aarhus Van 23 tot 25 juni 1998 vond in Aarhus, Denemarken, de Vierde Pan-Europese Milieuconferentie plaats. Deze ministeriële conferentie, waaraan 52 landen deelnamen, keurde de eerste conventie over de milieurechten van burgers goed. Om in werking te treden, moet deze conventie door 16 landen geratificeerd worden.  --Conventie van Genève Mijlpaal in de geschiedenis van de mensenrechten. Internationale overeenkomst, afgesloten in 1951, die aan elk individu dat in zijn of haar land vervolgd wordt omwille van politieke, religieuze, etnische... redenen voor het eerst het recht op asiel in een ander land toekent. Vormt nog steeds de basis voor de asielwetgeving in ons land.  --Correctief referendum Een referendum waarbij een reeds door een verkozen orgaan goedgekeurde beslissing aan de bevolking ter goed of afkeuring wordt voorgelegd.  --Cultuurpact Het resultaat van een politiek akkoord uit 1972, om discriminaties omwille van filosofische of ideologische redenen te beletten, de samenwerking tussen de filosofische of ideologische strekkingen te bevorderen en de aanwezigheid van de diverse filosofische en ideologische strekkingen in de uitwerking van het cultuurbeleid te garanderen.  --DAC-doelstellingen In het document Shaping the 21st Century: the Contribution of Development Cooperation legden de leden van het DAC (Development Assistance Committee) van de OESO een aantal ontwikkelingsindicatoren vast, gebaseerd op de verschillende UN-conferenties (Kopenhagen, Peking, Caïro, ...). Enkele van die doelstellingen zijn onder meer:  (1) Een vermindering met de helft van het aantal mensen dat in extreme     armoede leeft tegen 2015;  (2) Universeel basisonderwijs in alle landen tegen 2015;  (3) Dduidelijk vooruitgang op het vlak van gendergelijkheid en     empowerment van vrouwen door genderongelijkheid in basis en     secundair onderwijs weg te nemen tegen 2005;  (4) een vermindering met 2/3 van de kindersterfte voor kinderen onder de     5 jaar en een vermindering van de moedersterfte bij geboortes met 3/     4 tegen 2015;  (5) Toegang tot basisgezondheidszorg en -kraamzorg voor iedereen, niet     later dan 2015;  (6) Implementatie van nationale strategieën voor duurzame ontwikkeling     in alle landen tegen 2000.  --DBI Definitief belast inkomen. Een fiscale regeling die maakt dat inkomens geen twee keer kunnen belast worden.  --Derde pijler In het Verdrag van Maastricht werden de bevoegdheidsdomeinen ingedeeld in drie pijlers. De eerste pijler gaat vooral over de interne markt, maar ook over monetair, sociaal, landbouw- en milieubeleid. In de tweede pijler zit het Gemeenschappelijk Buitenlands en Veiligheidsbeleid. De derde pijler gaat over de samenwerking in materies van Justitie en Binnenlandse Zaken. Hier is er enkel sprake van samenwerking tussen de lidstaten, zonder bijvoorbeeld controle door het Europees Parlement.  --Detoxificatie-installatie Installatie waarin giftige stoffen chemisch behandeld worden om ze te ontgiftigen.  --Diffuse verontreiniging Zeer verspreide verontreiniging die daardoor moeilijk te bestrijden of te herstellen is.  --Draagkracht(principe) Draagkracht als uitgangspunt nemen betekent dat men nagaat wat een bepaald gebied ruimtelijk aankan (bebouwingsdichtheid, aard functies en activiteiten) zonder dat de leefbaarheid van het gebied en de omringende gebieden wordt aangetast. Op die manier legt de ruimtelijke draagkracht een soort bovengrens vast van wat al of niet kan in het gebied. Draagkracht kan concreet worden berekend als de combinatie van de ecologische, de fysische, de socio-culturele en de technische draagkracht.  --ECVK Europees Civiel Vredeskorps. Dit idee werd door de Groenen gelanceerd in het Europees Parlement, en heeft de steun van een ruime meerderheid in het EP. Het ECVK is een officieel instrument dat onder auspiciën van de EU kan ingezet worden bij conflicten. De bedoeling is op een civiele manier bij te dragen aan conflictvoorkoming en deëscalatie van conflicten.  --Ecobonus Financieel voordeel, door de overheid gegeven aan particulieren of bedrijven, bij aankoop van ecologische producten of technieken. Meestal een geldbedrag, maar kan ook een belastingaftrek zijn.  --Eerste pijler De naam voor dat deel van het Verdrag waarin de oorspronkelijke economische samenwerking (de EG) zit. Het is de belangrijkste pijler van de EU, waartoe onder meer ook het monetair, sociaal, landbouw en milieubeleid horen.  --Eigen-Middelenplafond Bovenlimiet van de Europese begroting, vastgelegd in het EigenMiddelenbesluit. De EU mag niet meer uitgeven dan 1,27% van het gezamenlijk BBP van de lidstaten.  --Emissienormen Normen die de maximaal toelaatbare emissie of inbreng door de mens bepalen, van stoffen, gassen... in het milieu. Zij kunnen toegepast worden bij bronnen die voorzien zijn van afvoerkanalen (schoorsteen, lozingspijp).  --Encryptie Versleutelen van digitale boodschappen of bestanden, opdat onbevoegden deze niet kunnen inzien. Van belang voor handhaving van het briefgeheim in cyberspace en voor de beveiliging van bedrijfsgegevens.  --Energieprestatienorm Deze norm houdt rekening met het totale energieverbruik (verwarming, verlichting, ventilatie, warm water ...) en niet enkel met de warmte-transmissieverliezen (zoals de isolatienormen). Ze geeft de ontwerper de vrijheid hoe te voldoen aan de normen. Ze houdt in die zin ook rekening met zonneenergie en met de rendementen van de installaties.  --EOF Europees Ontwikkelingsfonds. Het grootste deel van de Europese uitgaven voor ontwikkelingshulp (het Lomé-programma) wordt gefinancierd door dat fonds. Dat fonds wordt gespijsd door vrijwillige bijdragen van de lidstaten. Het fonds zit niet in de gemeenschapsbegroting en ontsnapt zo aan de parlementaire greep.  --Euratomverdrag Euratom is een verdrag dat ondertekend werd in 1957, samen met het EEG-verdrag (de ‘Verdragen van Rome’). Het doel van Euratom was vooral te zorgen voor de coördinatie van onderzoeksprogramma’s op het gebied van nucleaire energie. Euratom heeft onder meer betrekking op onderzoek, investeringen, controle. Sinds het Verdrag van Maastricht is Euratom opgenomen in het Unieverdrag, en heeft dus nu betrekking op alle landen van de EU. Een echt uitgebouwd energiehoofdstuk staat echter niet in het Verdrag.  --Europol Europol is gericht op de uitbouw van een Europese politie-informatiedienst die de bestrijding van grensoverschrijdende criminaliteit moet vergemakkelijken.  --Extensivering van de landbouwproductie Is het verlaten van een landbouwmethode die een maximalisatie van de productie nastreeft door een overmatige inzet van pesticiden en kunstmest en door een overbenutting van de landbouwgrond (met uitputting, erosie, verdroging als mogelijke gevolgen).  --Flankerend grond- en pandenbeleid De realisatie van de ruimtelijke bestemmingen in een bepaald gebied is afhankelijk van de mogelijkheden om gronden en panden te verwerven of te mobiliseren voor de beoogde bestemmingen. Het ruimtelijk ordeningsbeleid moet dus in de flank worden ondersteund door een grond- en pandenbeleid.  --Flankerend openbaar vervoerbeleid Grote investeringen in tram en bus zullen maar renderen als deze ook voorrang en een vlotte doorstroming krijgen tussen het autoverkeer in. Beperkingen aan het autoverkeer zijn flankerend naar een beter en vlotter openbaar vervoer.  --Focus-wonen Dit gaat om het voorzien van aangepaste, toegankelijke woningen voor fysiek gehandicapten binnen een normale woonomgeving (bijvoorbeeld een ruimer sociaal woonproject). Het voorziet tevens een specifieke ondersteuning en assistentie (in functie van de normale dagelijkse activiteiten) naar de gehandicpate.  --Gebiedsgerichte functionele besturen van het Vlaamse Gewest Functionele besturen zijn besturen die los van de algemene administratie een eigen administratieve organisatievorm hebben met een welomschreven opdracht (bv. De Lijn, Kind en Gezin, Regionale Landschappen*...). Sommigen daarvan werken gebiedsgericht, wat inhoudt dat hun beleid ontwikkeld wordt in functie van de plaatselijke situatie in het betrokken gebied.  --Gebiedsmatige drempels Heeft als bedoeling om maxima aan oppervlaktes voor niet-woonfuncties (bijvoorbeeld kantoorfunctie) niet louter per perceel of gebouw te bekijken, maar ook per gebied. Het tiende kantoorgebouw binnen eenzelfde gebied kan net teveel zijn, terwijl de vorige negen nog integreerbaar waren. Nu is er geen wettelijke basis om het te weigeren.  --Gekwalificeerde meerderheid Stemprocedure in de Raad. Het gaat om een zware meerderheid, ongeveer tweederde. Iedere lidstaat heeft een aantal stemmen in de Raad (van 2 voor Luxemburg tot 10 voor Duitsland).  --Generische geneesmiddelen Even werkzame geneesmiddelen als de andere, die echter goedkoper zijn omdat het octrooirecht ervan vervallen is (vijftien jaar na de eerste commercialisatie). De onderzoekskosten zijn dan in principe teruggewonnen.  --GGO Genetisch Gemodificeerd Organisme. Een organisme waarvan het genetisch materiaal gewijzigd is door biotechnologische ingrepen.  --HIPC Higly Indebted Poor Country. HIPC is een initiatief dat in 1996 werd ontwikkeld binnen het IMF en de Wereldbank om te komen tot belangrijke schuldherschikking voor de armste landen met een zware schuld. Het HIPC bleef steken in een gebrek aan politieke wil.  --Hof van Justitie Het Europees Hof van Justitie is het gerechtshof dat oordeelt bij conflicten over de uitleg van EU-wetgeving. Bij twijfel zijn nationale rechters verplicht het Hof om een uitspraak te vragen.  --Holebi’s Homo’s, lesbiennes en biseksuelen.  --Hoogwaardig water Water met een kwaliteit van drinkwater.  --Hoogwaardig gebruik van water Gebruik waarvoor een kwaliteit van drinkwater vereist is (koken, baden...)  --IAO Internationale Arbeidsorganisatie De IAO houdt zich bezig met de bescherming van mensenrechten op het gebied van de arbeid, en werkt daartoe conventies uit. De IAO werkt als ‘tripartiete’ organisatie: per land zijn er afgevaardigden van de regering, de werkgevers en de werknemers.  --Inclusief beleid De vorm van beleidsvoering die naar zo weinig mogelijk uitsluitingsmechanismen in het beleid zelf streeft. Daardoor wordt op termijn doelgroepenbeleid overbodig.  --In de tijd aflopende rechten Rechten die toegekend worden, maar over een bepaalde periode verminderen en uiteindelijk verdwijnen. Deze rechten vertrekken van een maximale hoeveelheid vervuiling (uitstoot) voor een bepaald gebied (emissieplafond). De bedoeling is dat die uitstoot in de tijd vermindert of waar mogelijk zelfs verdwijnt.  --Indicatorsoorten Soorten waarvan het verdwijnen duidt op het kapotgaan van het ecosysteem.  --Immissienormen Deze normen bepalen per verontreinigingsfactor de maximaal toelaatbare bijkomende belasting van het milieu.  --Infiltratiegebied Een gebied waar het hemelwater (regen, sneeuw, hagel) in de bodem dringt. Gewoonlijk gebruikt voor hogere delen van het landschap buiten de valleien.  --Integrale voorwaarden Voorwaarden waaraan bedrijven die dezelfde activiteiten met een beperkte milieubelasting uitvoeren moeten voldoen. Deze integrale voorwaarden komen in de plaats van de huidige milieuvergunning. Voorbeelden zijn afstandsregels, verluchting, afzuiging... Voorbeelden van mogelijke bedrijven: bakkerijen, drukkerijen, slagers, schrijnwerkerijen...  --Intensieve landbouw Landbouw die niet meer grondgebonden is en enkel gericht is op zoveel mogelijk productie mede door middel van het ruim gebruik van pesticiden en kunstmest.  --IRP-concept Integrated Ressource Planning of Geïntegreerde Planning der Middelen. Een plannings en reguleringsconcept, dat alle opties om aan bijvoorbeeld de elektriciteitsvraag te voldoen op een gelijkmatige wijze benadert. Investeringen van de elektricteitsleverancier in efficiëntere eindgebruikstechnologie bij de klanten, en kleinschalige elektriciteitsproductie, worden dus als een volwaardig alternatief beschouwd voor nieuwe elektriciteitscentrales en bijkomende hoogspanningslijnen. Eenzelfde benadering kan worden gehanteerd voor de vraag naar gas en water.  --ISEW-methode Index of Sustainable Economic Welfare of Index van de Duurzame Economische Welvaart. Een indicator die niet alleen de economische activiteit meet (zoals het BBP), maar ook de weerslag hiervan op de welvaart en het milieu. De index houdt onder meer rekening met de inkomensverdeling en met de milieukosten van de economische activiteiten.  --IVON Integraal Verwevings- en Ondersteunend Netwerk. Bestaande uit natuurverwevings en natuurverbindingsgebieden. Deze zullen volgens het RSV 150.000 ha. moeten bedragen. Het IVON vormt samen met het VEN* de noodzakelijke link tussen het ruimtelijk beleid en het natuurbeleid.  --Jokerbeurs Een krediet dat een student eenmaal als een joker tijdens de schoolloopbaan kan inzetten. Zo kan een bisser toch nog een beurs krijgen. Een niet-gebruikte joker kan later nog ingezet worden bij bijvoorbeeld een voortgezette opleiding.  --Magistrale bereidingen Geneesmiddelen klaargemaakt door de veearts zelf. De veearts die hierop een commissie krijgt, is dikwijls geneigd sneller en meer geneesmiddelen voor te schrijven dan nodig.  --Kadastrale perequatie Is het in principe regelmatig (om de tien jaar) aanpassen van het kadastraal inkomen van alle woningen aan de ondertussen gewijzigde marktwaarde van elk onroerend goed. Is echter niet meer gebeurd sinds 1 januari 1975 zodat vele kadastrale inkomens niet meer in verband staan tot de echte waarde van het onroerend goed.  --Landschapsgroep Een groep mensen, voornamelijk eigenaars, bewoners en gebruikers van een gebied in een bepaalde streek, die gezamenlijk de zorg opnemen voor die streek. Die zorg slaat op alle aspecten van het landschap en van het landschapsgebruik, zoals natuur, landbouw en waterbeheersing.  --Medebeslissingsrecht Bevoegdheid van het EP om samen met de Raad wetten te maken. Pas wanneer er in beide instellingen een meerderheid is, kan er wetgeving komen. Deze procedure, ook wel codecisie genoemd, werd ingevoerd in het Verdrag van Maastricht.  --MeMo-bedrijven Bedrijven die Mens- en Milieuvriendelijk Ondernemen. Deze bedrijven voldoen aan een aantal ethische (de mensenrechten respecteren, afstand nemen van de wapenhandel...), sociale (zowel naar werknemers als naar andere betrokkenen zoals klanten, omwonenden, leveranciers) en ecologische (levenscyclusmanagement en totale milieukwaliteit) criteria.  ]--Milieugebruiksruimte Het totale energiegebruik, het totale grondstoffengebruik en het totale landgebruik dat mogelijk is binnen de ecologisch mondiale grenzen.  --Mineralenboekhouding Een boekhouding die de mineralenstromen bijhoudt: hoeveel gaat er in de grond en hoeveel komt eruit?  --MOBER Mobiliteitseffectrapport. Zo’n rapport onderzoekt en analyseert de verschillende mobiliteitsgevolgen (aangroei verkeer, verhouding tussen auto, openbaar vervoer, zwakke weggebruiker, verkeersknelpunten, hinder, enzovoort) als gevolg van de inplanting of uitbreiding van een functie of activiteit op een welbepaalde site (bijvoorbeeld nieuw kantoor of winkelcomplex).  --MOX Mixed Oxide. Een mengeling van plutoniumoxide en uraniumoxide, afhankelijk van het type reactor. Kernafval wordt verwerkt tot MOX-brandstof (waarbij gevaarlijke producten ontstaan) die dan weer gebruikt wordt in de kerncentrales.  --Natuurverwevingsgebieden Volgens het RSV zijn dit gebieden waar de functies landbouw, bos en natuur nevengeschikt zijn en andere functies ondergeschikt. Het zijn gebieden waar landbouw, bos en natuur in zeer verschillende vormen voorkomen.  --NAVO Veiligheids en defensie-organisatie, opgericht in 1949. De NAVO heeft 16 leden: de meeste West-Europese landen, de VS, Canada en Turkije. Polen, Tsjechië en Hongarije treden binnenkort toe.  --Niet-verhandelbare quota Elk landbouwbedrijf krijgt een productie aandeel toegewezen (hoeveel hij mag produceren). Dit aandeel is verbonden aan het bedrijf (grondgebonden) en kan dan ook niet doorgegeven worden aan iemand anders. Boven die bepaalde productiehoeveelheid geldt geen prijsgarantie meer.  --Nominaal tarief vennootschapsbelasting Het wettelijk vastgelegde percentage belasting dat aan de bedrijven wordt opgelegd.  --Non-proliferatieverdrag Het verdrag dat de verspreiding van kernwapens moet tegengaan.  --OESO Organisatie voor Economische Samenwerking en Ontwikkeling. Een club van 29 geïndustrialiseerde landen.  --OESO-richtlijnen voor MNO’s Binnen de OESO* bestaan al sinds 1976 richtlijnen voor multinationale ondernemingen (aangevuld in 1991). Ze bevatten onder meer een sterke paragraaf over informatieplicht. De richtlijnen zijn niet wettelijk bindend.  --Ontbonden hulp Een groot deel van de hulp is nu nog steeds gebonden, wat wil zeggen dat een groot deel van die hulp via contracten terechtkomt bij het eigen bedrijfsleven. Deze praktijk wordt al jarenlang aangeklaagd door de ontwikkelingsNGO’s, maar is hardnekkig. In eigen land zijn er initiatieven op gang gekomen om de hulp te ontbinden, maar die zijn maar ten dele succesvol.  --Onroerende voorheffing, geïnd door het Vlaams Gewest Is een jaarlijkse belasting op het onroerend goed op basis van een vast percentage (nu 2,5%) van het geïndexeerd kadastraal inkomen. Vanaf ‘99 int het Vlaams Gewest zelf deze belasting.  --OSP Onderwijs voor Sociale Promotie  --OVSE Organisatie voor Veiligheid en Samenwerking in Europa. Zijn lid: alle Europese landen, Canada en de VS. Houdt zich bezig met veiligheid in Europa en humanitaire kwesties. Doet veel aan conflictpreventie in Oost-Europa.  --Planbaten Ontstaat wanneer een bestemmingswijziging in een bepaald gebied grotere bouwmogelijkheden toelaat dan voorheen het geval was. Planbaten is de waardestijging die eigenaars van gronden en gebouwen daarbij opstrijken.  --Planschade Ontstaat wanneer een bestemmingswijziging bouwen niet meer toelaat in een bepaald gebied waar dit vroeger wel het geval was. Planschade is het waardeverlies dat eigenaars van gronden en gebouwen daarbij oplopen.  --Pre-toetredingsfonds Fonds dat is opgezet voor steun aan de kandidaat-lidstaten. Met dat geld moeten die landen zich aanpassen aan het ‘acquis’ (de verworvenheden) van de EU en toegroeien naar het EU-welvaartspeil.  --Productaansprakelijkheid Wie een product op de markt brengt is aansprakelijk voor dit product. Indien het product schade veroorzaakt, draagt de producent de verantwoordelijkheid en moet hij de schade vergoeden.  --Raad De Raad van Ministers is de machtigste instelling van de EU. Neemt alle belangrijke beslissingen, achter gesloten deuren. Voor sommige onderwerpen beslist de Raad samen met het EP (codecisie).  --Rangtoeslagen kinderbijslag In het huidig systeem van kinderbijslag bestaat de uitkering uit drie onderdelen: een basisbedrag, een leeftijdtoeslag en een rangtoeslag. De leeftijdtoeslag verhoogt met de leeftijd van de kinderen, de rangtoeslag staat in functie van de plaats (de rang) van het kind in het gezin aanwezig: het eerste, het tweede, het derde, enzovoort.  --Recratief medegebruik Gebouwen en open gebieden die naast hun hoofdbestemming (landbouw, onderwijs, opslagplaats...), ook gebruikt worden voor recreatieve doeleinden.  --Rechtsbevoegdheid Ten persoonlijke titel de bevoegdheid hebben om een rechtshandeling te stellen, bijvoorbeeld het starten van een procedure bij een rechtbank.  --Rechtsstatelijkheid De mate waarin de EU kan beschouwd worden als een echte rechtsstaat.  --Regionaal landschap De samenwerking tussen verschillende aanpalende gemeenten op het vlak van streekontwikkeling. Met als voornaamste sectoren voor samenwerking: natuur, recreatie, streekproducten en plattelandsontwikkeling.  --Regulerende (milieu)heffing Heeft een gedrags- of productiewijzeverandering als hoofddoelstelling. Moet dus voldoende hoog zijn om die verandering te bewerkstelligen. Regulerend staat tegenover financierend. Is er geen verandering in gedrag of productiewijze, dan is het resultaat van de heffing dat ze de overheid bijkomende inkomsten oplevert.  --Scheidings en vergistingsinstallaties Hierin worden de verschillende soorten afval in de restfractie automatisch en op industriële schaal gescheiden. Groenafval wordt gecomposteerd, en afval dat kan worden hergebruikt of gerecycleerd apart gehouden. Hierdoor vermindert de uiteindelijk te verbranden restfractie aanzienlijk.  --SERV-norm Is een begrotingsnorm. Deze norm komt van de sociale partners, op Vlaams niveau verenigd in de Sociaal Economische Raad van Vlaanderen (SERV). De SERVnorm staat tegenover de strengere norm die de Vlaamse regering hanteert. De SERV-norm staat voor meer beleidsruimte en een tragere schuldafbouw met in achtneming van de Europese afspraken.  --Sif+ De Vlaamse overheid ondersteunt en stuurt de lokale overheden in de richting van een meer inclusief* welzijnsbeleid. Daarvoor is het Sociaal Impuls Fonds (SIF) opgericht. Dat fonds hergroepeert enkele bestaande financieringsstromen, het totale budget wordt ook serieus opgetrokken. De sociale situatie in de gemeenten is aan de hand van verschillende criteria gemeten, zodat de gemeenten met de meeste sociale problemen een grotere financiële ondersteuning krijgen. Dit zijn de SIF+ gemeenten.  --Sociale Dialoog Overleg tussen koepels van werkgevers en werknemers in de EU. De Commissie is verplicht hen te raadplegen over sociale beleidsvoorstellen. Overeenkomsten tussen de sociale partners kunnen door de Raad tot wet worden verheven.  --Speculatieve meerwaardenemingen Wanneer een gewestplanwijziging de bestemming verandert van agrarisch gebied in woongebied, dan stijgt de grondprijs (er ontstaat een meerwaarde). Wanneer gronden op voorhand worden verkocht in functie van de op til zijnde gewestplanwijzigingen tegen een prijs die reeds rekening houdt met de nieuwe bestemming, dan wordt er speculatief geanticipeerd op een meerwaarde die nog moet komen (zonder ook maar iets op het terrein te realiseren).  --Stroomgebiedanalyse Een analyse van het gebied dat men als één geheel kan aanduiden door de hierin gelegen waterwegen. Een stroomgebied is een gebied waar een waterloop haar water onttrekt en meeneemt naar de zee.  --Structurele aanpassingsprogramma’s Door de structurele aanpassingsprogramma’s wordt van landen in de Derde Wereld verwacht dat ze eerst een structurele aanpassing doorvoeren eer ze in aanmerking komen voor bijvoorbeeld nieuwe leningen. Die structurele aanpassing komt in de feiten neer op een zich plooien naar de liberaal-economische principes die overheersen in het IMF en de Wereldbank. Van landen wordt dan onder meer verwacht dat ze de overheidsuitgaven (in bijvoorbeeld de sociale sectoren) drukken.  --Structuurfondsen Deze fondsen, zoals het Europees Fonds voor Regionale Ontwikkeling (EFRO) en het Europees Sociaal Fonds (ESF), zijn erop gericht de welvaartsverschillen tussen regio’s en sociale groepen te verkleinen. Naast Europese middelen zorgen ook de lidstaten voor cofinanciering.  --Systeem Imperiali Is een systeem van zeteltoewijzing dat nadelig is voor kleine partijen en grotere partijen sneller een absolute meerderheid garandeert.  --Technische middelenvoorschriften Milieuvergunningen bepalen veelal hoé de opgelegde normen bereikt moeten worden. Dat zijn technische middelenvoorschriften. Ze dwingen bedrijven echter in een keurslijf dat niet optimaal is voor het specifieke bedrijf of zelfs het milieu. Er zijn al betere technieken voorhanden.  --Teststopverdrag Een verdrag dat een effectieve stop op het uitvoeren van nucleaire tests instelt.  --Tienpuntenprogramma Een programma in ‘89 gelanceerd door Miet Smet, om de gemeenten aan te zetten vrijwillig een emancipatiebeleid te voeren. Het reikt tien concrete mogelijkheden aan.  --Tobin-taks Een belasting op de internationale geldbewegingen, genoemd naar de ontwerper ervan.  --Tweede pijler Het Gemeenschappelijk Buitenlands en Veiligheidsbeleid, waarover de regeringen sinds het Verdrag van Maastricht binnen de EU overleggen.  --Vermogenskadaster Een eerste vereiste om de inkomsten uit vermogens te kunnen belasten, is dat de fiscus deze inkomsten kent. Een vermogenskadaster legt per belastingplichtige een administratief overzicht aan en houdt het roerend en/of onroerend vermogen bij.  --VDAB Vlaamse Dienst voor Arbeidsbemiddeling en Beroepsopleiding  --VEN Vlaams Ecologisch Netwerk. Samen met het IVON* moet zij de noodzakelijk link leggen tussen het ruimtelijk beleid en het natuurbeleid. Het VEN bestaat uit Grote Eenheden Natuur (GEN’s), die nu al belangrijke natuurwaarden bevatten, en Grote Eenheden Natuur in Ontwikkeling (GENO’s), die belangrijk kunnen worden. Het VEN zou tegen 2002 afgebakend moeten zijn en zou dan 125.000 ha. bedragen.Dit is zo vastgelegd in het RSV.  --VIZO Vlaams Instituut voor Zelfstandig Ondernemen  --VLIF Vlaams Landbouw Investeringsfonds. Verstrekt financiële hulp (leningen, rentetoelagen, premies) aan de land- en tuinbouw. De hulp gaat naar investeringen, die de productiviteit van de bedrijven verhogen, de rendabiliteit veilig stellen of de kosten drukken.  --Werksoortelijke koepels Op dit moment is het sociaal-cultureel werk georganiseerd volgens levensbeschouwelijke koepels. In een systeem van werksoortelijke koepels werken die verenigingen samen die dezelfde werking hebben (bijvoorbeeld volwassenenvorming), ongeacht hun levensbeschouwing.  --Zomersmog Fotochemische ozon. Vluchtige organische stoffen (VOS) en stikstofoxiden (Nox) reageren onder de invloed van het zonlicht met elkaar en vormen fotochemische ozon. Deze fotochemische ozon is slecht voor onze gezondheid (vooral ademhaling). Niet te verwarren met de stratosferische ozon, die ons beschermt tegen de schadelijke UV-stralen van de zon. Die ozon is goed, maar daar zit nu een gat in: het gat in de ozonlaag, door chloorfluorkoolwaterstoffen (CFK’s).  INDEX  24-uurs-economie  30-uren-week  A  adviesraden  agenda 21  alternatieve geneeswijzen  armoede  B  basisinkomen  biodiversiteit  biologische landbouw  black points  bodemvervuiling  burgerjury  burgerschap  C  chemische hygiëne  civiele samenleving  CO 2 -energieheffing  criminaliteit  cultuurbeleid  cultuurpact  D  duurzame ontwikkeling  E  ecoboni  ecolabel  ecologisch wildbeheer  ecologische schuld  ecologische welvaart  ecotaksen  eenmalige regularisatie  emancipatie-effectrapportage  energiebesparing  F  fietsbeleid  G  GATT/WTO  genetische manipulatie  Gewestelijk Express Net  gezondheidszorg  globalisering  groene BTW-tarieven  H  hernieuwbare energie  I  individualisering  Internationaal Gerechtshof  internationale handel  K  kernenergie  kinderbijslag  kinderrechten  klimaatverandering  L  loonarbeid  luchtvaart  luchtvervuiling  M  MAI  MAP  mensenhandel  mensenrechten  migratiestop  milieugebruiksruimte  milieuvervuiling  milieuzorgsystemen  N  natuurgebieden  NAVO  niet-overdraagbare zorgrechten  no-first-use  O  onderwijs  ontwikkelingssamenwerking  open ruimte  openbaarheid van bestuur  P  pensioen  politie  politiehervorming  politieke benoemingen  PWA  R  racisme  risicomaatschappij  S  schuldenlast  sociaal Europa  sociale bescherming  sociale samenhang  sociale zekerheid  staatshervorming  stemrecht  T  thuiszorg  V  veestapel  veiligheid  Verdrag van Amsterdam  vergunningen  vluchtelingen  W  wapenhandel  werkloosheid  Z  zorgarbeid
