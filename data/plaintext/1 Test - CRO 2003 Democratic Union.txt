HRVATSKOJ JAMČIM
SMANJENJE POREZA
Smanjit ćemo poreze i tako ojačati poduzetništvo, poljoprivredu i domaću proizvodnju.
Za razliku od drugih, mi ćemo ukloniti birokratske prepreke i omogućiti jednake uvjete svima.
GOSPODARSKI RAST
Ulagat ćemo u znanost i tehnologiju, potaknuti izvoz i uvesti red u državne financije.
Za razliku od drugih, mi Hrvatsku nećemo odvesti u stečaj.
RAST ZAPOSLENOSTI
Povećat ćemo zaposlenost snažnim novim gospodarskim programima.
Za razliku od drugih, mi mlade ljude nećemo odvesti u budućnost bez nade.
RAST STANDARDA
Povećat ćemo standard boljom brigom za obitelj i umirovljenike, većim ulaganjem u školstvo i zdravstvo i poštovanjem hrvatskih branitelja.
Za razliku od drugih, mi ćemo Hrvatskoj vratiti dostojanstvo.
ČLANSTVO U EUROPSKOJ UNIJI I NATO-u
Ubrzat ćemo ulazak Hrvatske u EU
i NATO.
Za razliku od drugih, koji su ugrozili naš napredak svojom neodlučnošću i nesposobnošću.
PREDGOVOR
Pokrenimo Hrvatsku.
Samopouzdanje i zajedništvo za napredak.
Hrvatska je snažna država.
Hrvatsko iskustvo i hrvatska povijest, od davnina do suvremenih okolnosti, učvrstili su samopouzdanje, narodnu vjeru u vlastite snage, vrijednosti i tradicije, postavljajući nezamjenjiv temelj današnje Hrvatske, kao snažne, stabilne, demokratske i moderne europske države.
U zgusnutom povijesnom razdoblju posljednjeg desetljeća prošlog i prvih godina ovog stoljeća, Hrvatska je prošla nemjerljivo dug put.
Zemlja kojoj je povijest – vjerojatno zbog njena položaja, raznolikosti i ljepote – namijenila stalno obnavljajuću ucjenu radi koje se sloboda od tuđinstva morala plaćati vlastitim teritorijem ili se teritorij čuvao odustajanjem od slobode, konačno je, obnovivši svoju državotvornu ideju, uz narodni preporod, zajedništvo, vitalnost i mudrost, zaustavila taj začarani povijesni krug.
Hrvatska je danas neovisna i slobodna, na cijelom svojem teritoriju unutar svojih granica.
Zato znamo i uvijek ćemo to znati cijeniti kao onu točku vlastite povijesti s koje možemo ponosno, s otvorenošću i novom energijom, gledati u budućnost oslobođeni opterećenja prošlih ideologija i tražeći najbolje načine da interese našeg naroda, svih naših građana i cijele zemlje ostvarimo u političkim, gospodarskim i duhovnim okolnostima suvremenog svijeta.
Veličina i vrijednosti našeg pobjedničkog Domovinskog rata daju nam pravo na to.
Stvorili smo novu paradigmu hrvatstva: sloga, snaga i razboritost iz tih najsjajnijih dana moderne hrvatske povijesti ostaju trajnom poukom i putokazom u promicanju i očuvanju temeljnih nacionalnih interesa i vrijednosti.
Oni su stup međunarodnog položaja zemlje i unutrašnje političke stabilnosti i demokratskog razvoja.
Potpuna i istinita slika o uzrocima i tijeku političkih procesa, koji su prethodili i doveli do agresije na Republiku Hrvatsku, ostaju branom pred još zamjetnim pokušajima reinterpretacije naše novije povijesti.
Najveći dio uspjeha u tom razdoblju Hrvatska je, okupljena i složna oko temeljnih ciljeva, postigla pod vodstvom Hrvatske demokratske zajednice i prvog hrvatskog predsjednika dr. Franje Tuđmana.
Na tim zasadama Hrvatska demokratska zajednica je i danas stranka okupljanja, stranka povezivanja, stranka jasne i čvrste političke, socijalne i moralne vertikale, koja zastupa glavnu maticu hrvatskog narodnog i građanskog života, svih slojeva i regija.
Čvrsto smo uvjerenju da novo samopouzdanje i zajedništvo može pokrenuti Hrvatsku prema ostvarenju cjelovite i jasne državne politike koja će odražavati temeljne interese i ciljeve Hrvatske u sadašnjoj etapi našeg razvoja i u današnjim međunarodnim uvjetima.
Iskustva naše ukupne povijesti danas vrednujemo u suvremenim uvjetima.
Nedaće i žrtve na dugom putu do neovisnosti danas poštujemo i cijenimo kao zalog našeg samopouzdanja i otvorenosti.
Raznolikosti i posebnosti naše tradicije danas čuvamo, razvijamo i usklađujemo s modernim okolnostima.
Ideali i težnje Hrvatske i hrvatskog čovjeka dio su Europe i europske kulture.
U svijetu koji se mijenja i ulazi u novu epohu međunarodnih odnosa Hrvatska ima važno mjesto i ulogu.
U stvaranju novog političkog, gospodarskog i sigurnosnog europskog krajolika ona ne može i neće biti izostavljena.
Mjesto Hrvatske u oblikovanju trajnog mira, stabilnosti i razvoja na jugoistoku Europe također je nezamjenjivo.
Trajno uređenje sustava sigurnosti i stabilnosti ovog dijela Europe moguće je samo na načelima pravde, prava i ravnopravnosti, uz uvažavanje interesa svih država i naroda s ovih prostora i uz suglasje međunarodne zajednice.
Svjesni smo da u novu zajedničku europsku kuću Hrvatska treba ugraditi i svoj stup – vlastiti gospodarski razvoj, unutrašnju društvenu stabilnost i svoj doprinos miru i suradnji u regiji, Europi i svijetu.
To je sljedeća zadaća pred Hrvatskom.
Ali, takav zamašni novi proboj traži i obnovu unutrašnje vitalnosti zemlje.
Traži novu slogu, traži pobjedu nad duhom malodušja, konsolidaciju svih sastavnica državnog i društvenog života zemlje i punu usredotočenost na dosljedno i učinkovito ostvarivanje temeljnih ciljeva i interesa Hrvatske u sadašnjoj etapi našeg razvoja i uključivanja u najvažnije međunarodne procese.
Hrvatska demokratska zajednica ima snage za taj proboj.
Prepoznavši da nova etapa ostvarenja nacionalnih ciljeva u suvremenim okolnostima zahtijeva kritičko preispitivanje posljednjih godina svoje vlasti te vlastitu političku i kadrovsku reformu, to smo u protekle četiri godine i učinili.
Istodobno, ostali smo vjerni temeljnim izvornim načelima stranke.
Hrvatska demokratska zajednica danas je potpuno spremna dati vodeći doprinos obnovi jedinstva zemlje,
biti zamašnjak njena nova razvojnog ciklusa,
predvoditi novu etapu razvoja suverenog nacionalnog i kulturnog života i identiteta kao dijela Europe i europske ideje,
te povesti Hrvatsku u Europsku uniju
i NATO.
Potpuna privrženost demokraciji i vladavini prava,
čvrsta jamstva građanskih i vjerskih sloboda,
potpuna jednakost i ravnopravnost svih naših građana i pravo svakog pojedinca na jednake životne prilike okosnica su našeg političkog i moralnog djelovanja.
U skladu s modernim europskim demokršćanskim naukom, HDZ će učiniti sve da ojača položaj pojedinca u društvu i da mu uklanjanjem prepreka država omogući uvjete za maksimalni razvoj i ostvarenje njegovih potencijala u svim sferama života.
Konsolidacija državnih institucija, uređenje odnosa u političkom sustavu s osnaženim načelom javne odgovornosti, razdvajanje političkog sustava od sustava javne administracije te brza i cjelovita reforma javne administracije radi osiguranja njene učinkovitosti, odgovornosti i povratka građaninu – naši su prioriteti.
Svrhovito i učinkovito razvijanje i korištenje gospodarske snage i potencijala Hrvatske temeljne je i neodgodiva zadaća.
Pokrenut ćemo gospodarski razvoj uz snažni zamah vlastite proizvodnje i zapošljavanja, naročito u strategijski važnim sektorima, kao pretpostavke ukupnog napretka zemlje, društvene stabilnosti i životne perspektive svakog građanina.
Dovršit ćemo sve nužne gospodarske, institucionalne i društvene reforme osigurati ukupnu stabilnost financijskog sustava.
Stvaranje jedinstvene i nepodijeljene Europe otvara i Hrvatskoj ogromne prilike, dok unutrašnje snaženje sustava – političkog, gospodarskog i društvenog – treba osigurati nacionalne interese, suverenitet i ravnopravnost u uvjetima globalizacije i novih integracija.
Duh poduzetništva praćen socijalnom odgovornošću, duh samopouzdanja i oslanjanja na vlastite snage i potencijale praćen učinkovitim, stručnim i postojanim djelovanjem institucija, zajedno s uravnoteženim razvojem svih naših regija dat će Hrvatskoj novi poticaj.
Na međunarodnom planu, HDZ će nastaviti djelovati na učvršćenju položaja Hrvatske kao suverene zemlje i buduće članice Europske unije i europskih i transatlantskih političkih, gospodarskih i sigurnosnih integracija.
Hrvatska će vlastitom nezavisnom, miroljubivom i konstruktivnom vanjskom politikom pružiti doprinos miru i razvoju, poštivati svoje međunarodne obveze i držati do svojih prava i interesa, ostvarujući ih na načelima dijaloga, ravnopravnosti i uzajamnosti.
Hrvatska treba i svoju novu duhovnost.
Tradicionalne vrijednosti i suvremene tendencije ne smiju biti u sporu koji će obnavljati društvene podjele i podozrenja.
Očuvanje kulturne baštine i autohtonog kulturnog stvaralaštva, uz potporu države i okrenutost tržištu, usporedo s otvorenošću spram novih sadržaja i oblika stvaralaštva, potvrdit će vitalnost hrvatske kulture.
Hrvatska znanost, tehnologija i informatika trebaju hrabru viziju, sigurna sredstva i novi nacionalni program strategijskog razvoja.
Hrvatski politički, javni i medijski život treba novu zrelost, ispunjenu punom slobodom i odgovornošću, a pojedinačni politički i financijski interesi ne mogu biti izvorištem društvene nestabilnosti i nesigurnosti građana.
Našem je selu potreban novi poticaj, našem poljodjelstvu, šumarstvu i ribarstvu novo razumijevanje države u otežanim uvjetima međunarodne trgovine.
Za novi razvoj naših gradova nužan je iskorak iz političke uskogrudnosti, ka zemljišno-pravno uređenoj viziji svakog hrvatskog grada i naselja kao dijela europskog urbanog krajolika.
U javnom životu nužno je obnoviti vrline dijaloga, snošljivosti i uvažavanja.
Građanima treba vratiti duhovni mir.
Obitelj ostaje središnjom zajednicom društva, mjestom gdje će se, u ljubavi i poštovanju, uz punu zakonsku i materijalnu pomoć države, osigurati uvjeti za zdrav i produktivan razvoj svih generacija.
Glas crkve, s njenom trajnom sposobnošću očitavanja unutrašnjih otkucaja narodnog bića, ima nezamjenjivu i danas osobito aktualnu ulogu.
Braniteljima Domovinskog rata, Hrvatskoj vojsci i policiji, u okolnostima još neriješene krize na jugoistoku Europe i u sklopu hrvatskog preuzimanja standarda europskih i transatlantskih sigurnosnih integracija, treba osigurati dostojanstveno i stožerno mjesto u društvu i u suvremenom sustavu nacionalne sigurnosti.
Hrvatskom iseljeništvu potrebna je bliskost matice zemlje jer je i toj Hrvatskoj stalo do stabilnosti i napretka ove zemlje.
Hrvati u susjednim prostorima, osobito u Bosni i Hercegovini, u kojoj su suveren i konstitutivan narod, trebaju Hrvatsku koja će biti izvor njihova samopouzdanja – poštujući obveze koje smo preuzeli mirom, imat ćemo poseban osjećaj odgovornosti u pogledu zaštite njihovih prava i interesa.
Mladi naraštaji trebaju dobiti poticaj, a njihovu odrastanju, obrazovanju i životu u Hrvatskoj treba dati jasan smisao, svrhu i cilj.
Starijim generacijama treba poštovanje, sigurnost i dostojanstven društveni položaj.
Svijest o očuvanju ljepota ove zemlje, od rijeka koje moraju ostati čiste, do otoka, koji moraju zazeleniti maslinama, treba postati dijelom naše duhovne i radne svakodnevice.
Hrvatska danas treba stabilnu, pouzdanu i učinkovitu vladu koja će pokrenuti njenu energiju i potencijale.
Program koji je pred Vama potvrđuje da je to moguće učiniti i da Hrvatska demokratska zajednica zna kako to učiniti.
Pokrenimo Hrvatsku – zajedno!
DANAS I SUTRA
Kriza je neizdrživa. Hrvatska treba novu dinamiku.
Političko je, gospodarsko, socijalno i duhovno stanje u Hrvatskoj teško.
Kriza postaje neizdrživa.
Zemlji je potrebna nova dinamika.
U političkom razvoju od stjecanja nezavisnosti do danas Hrvatska je opisala puni krug od zemlje izrazite životnosti, samopouzdanja, sloge i usredotočene nacionalne energije usmjerene k ostvarenju glavnih ciljeva nacionalne i državne politike, preko postupnog pada u stagnaciju, do sadašnjeg stanja svekolike političke i opće malodušnosti i nemoći.
U prvom razdoblju uspostavljena je državna samostalnost i suverenost Republike Hrvatske.
Uspostavljen je demokratski poredak.
Zemlja je obranjena od agresije i očuvan je njen teritorijalni integritet.
Pokrenuta je korjenita promjena društveno-gospodarskog sustava.
Uspostavljena je vladavina prava.
Ostvareno je međunarodno priznanje i učvršćen je međunarodni položaj.
Otvoren je proces sudjelovanja Hrvatske u europskim i svjetskim procesima i institucijama.
Započet je proces integracije u Europsku uniju.
Uspostavljen je i osiguran mir na granicama i otvoren proces normalizacije odnosa na jugoistoku Europe.
U drugom razdoblju, Hrvatska je zastala.
Hrvatska nije uspjela na odgovarajući način nastaviti i u punoj mjeri vrednovati povijesne domašaje prethodnog razdoblja.
Uspjesi su radije vodili k samozadovoljstvu nego li bili poticaj novim probojima.
Dio vlasti se počeo odvajati od naroda.
Pravna država neučinkovito je promatrala porast zloporaba i kršenja zakona.
Rast nezaposlenosti nisu pratile poticajne gospodarske mjere.
Pretvorba i privatizacija izgubile su izvorni smisao široke transformacije društvenogospodarskog sustava i razvoja zemlje, ostajući sužene na partikularne ili pojedinačne interese.
Pojedini slojevi društva ostali su zanemareni.
Uz navedene subjektivne slabosti, valja reći kako su objektivne okolnosti bile takve da se najveći dio političke supstance državne vlasti usmjerio na još preostale nacionalne interese i reintegraciju Podunavlja, obnovu itd.
Međunarodne su se prilike mijenjale te su političke promjene, promjene vlasti i promjene politika postajale prioritetom u nastupu međunarodne zajednice spram ovog dijela Europe.
U treće razdoblje, nakon izbora 2000. godine, Hrvatska ulazi s povišenim optimizmom i uvjerenjem u iskorak iz stagnacije.
Međunarodne su prilike povoljne, a potpora novoj političkoj eliti neupitna.
Društveno raspoloženje potiče na žurno rješavanje naslijeđenih gospodarskih problema i rasterećenje prenapregnutog socijalnog stanja.
Umjesto toga, Hrvatska zapada u novi krug besplodnog utroška nacionalne i političke energije.
Obnavljaju se ideološke i političke podjele.
Na politički motiviranim premisama zatamnjuje se veličina Domovinskog rata, a neistinitim ili iskrivljenim tumačenjem hrvatske državne politike u vrijeme agresije i ratova u njenom susjedstvu otvara se prostor reinterpretacijama novije hrvatske povijesti i množenju raznih oblika međunarodnih pritisaka radi partikularnih interesa i planova.
Sustavi nacionalne sigurnosti i zaštite narušeni su.
Politika stalne društvene napetosti i polarizacije nadjačava politiku pomirenja, snošljivosti i kompromisa.
Raste osjećaj gubitka moralne i političke vertikale društva.
Dolazi do posvemašnje erozije odgovornosti.
Političke elite zatvaraju se u sebe.
Odnosi između stupova vlasti narušeni su i nedjelotvorni.
Procjene, inicijative i odluke vlasti ne izdržavaju provjeru vremena i realnosti.
Nestručnost i nesposobnost nadopunjuju se političkom lakomislenošću i nemarom.
Borba za fotelje postaje primarni cilj praćena zlouporabom položaja i nepotizmom.
Država i građanin postaju taocima neučinkovite vlasti i zatvorenog političkog sustava odvojenog od društva i neosjetljivog na probleme građana.
Poduzetništvu se oduzima dah.
Ogromna politička i društvena energija troši se na besplodna preispitivanja prethodnog razdoblja.
Socijalna, politička i gospodarska cijena tog stalnog preispitivanja razmjerna je cijeni nedovršenih reformi gospodarskog sustava i državne administracije.
Privatizacija ne pridonosi domaćem gospodarskom razvoju.
Množe se političke devijacije i sukobi.
Blokiran ponovnim srastanjem stranaka s državnim aparatom, izostaje učinkovit sustav odlučivanja.
Nakon početnih iskoraka odnosi s Europskom unijom ulaze u političku stagnaciju.
Pogrešna, olako shvaćena i diplomatski nedovoljno razrađena platforma za odnose s Međunarodnim kaznenim sudom dovela je do blokade odnosa s potencijalnim teškim posljedicama.
Odnosi s vodećim europskim i svjetskim državama nisu dovoljno razvijeni.
Hrvatska je sve manje samostalan subjekt međunarodnih odnosa.
Diplomacija je urušena i ne pridonosi jačanju međunarodnog, napose gospodarskog položaja zemlje.
Izostalo je cjelovito promišljanje strategije razvoja i iz nje izvedene razrađene smjernice smislenih platformi razvoja gospodarstva, ciljeva vanjske politike i zadaća nacionalne sigurnosti.
Nedovoljno se vrednuju pozitivne promjene u europskim političkim i gospodarskim odnosima te potencijali koji se otvaraju Hrvatskoj.
Zaduživanje u inozemstvu raste do zabrinjavajućih razmjera ugroze makroekonomske stabilnosti zemlje.
Vanjskotrgovinski deficit dramatično raste.
Uvoz raste dva i pol puta brže od izvoza.
Neravnomjernost regionalnog razvoja postaje političkim i društvenim problemom zemlje.
Stopa nezaposlenosti ostaje na bitno previsokoj razini.
Ispod pozitivnih statistika i velikih projekata otkrivaju se stvarne pukotine i gorući problemi koji šire opći osjećaj nemoći, malodušja i velike nesigurnosti građana i svih društvenih slojeva.
Hrvatska demokratska zajednica je kroz dva povijesna razdoblja (ratno i poratno) vodila državnu politiku.
Kao politički izraz demokratske volje hrvatskoga naroda, zajedno s ostalim državotvornim i demokratskim snagama, ona je vodila Hrvatsku u njenim najtežim i istodobno najuspješnijim danima.
Zasluge Hrvatske demokratske zajednice u prvom razdoblju hrvatske samostalnosti neprijeporne su i višekratno potvrđene na demokratskim izborima.
U drugom razdoblju, Hrvatska demokratska zajednica kao stranka ostaje bez kritičkog odmaka od vlasti i države, snosi političku odgovornost za nastalo stanje u zemlji i to se potvrđuje na izborima 2000. godine.
Razvoj prilika u zemlji otada sve naglašenije potvrđuje da će ponovno biti potrebna politička snaga sposobna za preusmjeravanje negativnih tendencija.
HDZ ima snage i kritičke svijesti za vlastitu preobrazbu radi ponovnog preuzimanja vodeće uloge.
Ostajući vjerna izvornim državotvornim načelima, Hrvatska demokratska zajednica osuvremenjuje svoju političku platformu i djelovanje, prolazi kroz neophodne kadrovske promjene i profilira se u modernu stranku okupljanja i zastupanja političke volje glavne matice hrvatskog društva, spremne preuzeti novu odgovornost i dati Hrvatskoj novi poticaj i novu dinamiku.
Hrvatska treba novu dinamiku.
Hrvatska demokratska zajednica taj preporodni novi zamah predvodit će ostvarenjem svojih ključnih programskih ciljeva.
Prioriteti. Vlada treba Plan. Prvih sto dana....
Hrvatska demokratska zajednica gleda dalje od izbora.
Niti imamo suvišnih iluzija, niti olako dajemo obećanja.
Zemlja stoji pred velikim teškoćama i izazovima.
Naši su gospodarski temelji, uza sve pozitivne pokazatelje, još suviše slabi.
Naš je politički sustav nesređen.
Državni aparat neučinkovit.
Zemlja je još izvan glavnih europskih političkih i razvojnih tokova.
Naši građani traže sigurnost, žele znati što ih očekuje sutra.
Hrvatska treba program.
Hrvatska demokratska zajednica smatra da je od sudbinskog i prvorazrednog značaja za Hrvatsku usvajanje cjelovitog zajedničkog dokumenta koji će dobiti potporu svih političkih snaga, parlamentarnih stranaka, stručnjaka i javnosti o glavnim strategijskim ciljevima državnog razvoja do kraja desetljeća.
Nova Vlada će preuzeti obvezu da nakon formiranja i potvrđivanja u Hrvatskom saboru iznese svoj program s glavnim ciljevima i mjerama njihova ostvarenja.
Vlada će, na temelju svog programa pripremiti Plan rada za razdoblje 2003.  do 2007. godine s konkretnim i obvezujućim prijedlozima i mjerama koje će provoditi u tom razdoblju.
Plan Vlade objavljuje se u javnosti i na Internet stranicama.
Takav Plan Vlade za mandatno razdoblje HDZ smatra ključnim za izlazak iz postojećeg stanja, za unošenje potrebne nove dinamike u politički i javni život i za strategijski usmjereno vođenje državne razvojne politike.
Hrvatska demokratska zajednica drži da iskoraka iz sadašnjeg stanja nema bez snažne vlasti koja će građanima ponuditi jasan, razrađen, odgovoran i obvezujući program djelovanja Vlade.
Građani moraju znati što ih očekuje i što će država poduzimati.
Država mora postati partner građana.
Za HDZ su ljudi ispred politike.
Hrvatska demokratska zajednica polazi od sljedećih prioriteta:1. Poduzeti sve da se gospodarstvo i društvo razvijaju u stabilnim i predvidljivim uvjetima.
Glavna je zadaća Vlade i vodećih političkih čimbenika vratiti stabilnost društvenog života svima i osigurati domaćim i stranim poduzetnicima predvidljivost sustava.
Uspostava sustava znači i Vladu koja će odgovarati javnosti i biračima, a ne samo političkim strankama.
Znači temeljitu reformu državne i javne administracije.
2. Donositi odluke u skladu s hrvatskim nacionalnim interesima i provoditi ih u duhu europske politike suradnje.
Glavna je zadaća Vlade osigurati unutrašnju koordinaciju sustava na temelju prioriteta državne politike.
Vanjska politika mora biti u funkciji osiguranja optimalnih vanjskih uvjeta za unutrašnju stabilnost i razvoj zemlje, ostvarenje njenih strategijskih ciljeva, učvršćenje nacionalne sigurnosti i poštivanje preuzetih međunarodnih obveza.
3. Osigurati dinamičniji politički dijalog s Europskom unijom
i NATO-om.
Cilj Vlade će ostati dostizanje statusa punopravnog članstva u Europskoj Uniji
i NATO-u u 2007. godini.
Glavna je zadaća pri tomu unutrašnja stabilizacija sustava,
unapređenje odnosa s međunarodnom zajednicom,
pozitivan doprinos učvršćenju mira i stabilnosti ovog dijela Europe
i spremnost na aktivno sudjelovanje u radu i misijama Ujedinjenih naroda, OESS-a i drugih međunarodnih organizacija.
4. Usvojiti razvojno usmjeren državni proračun.
Temeljni cilj proračuna će biti osiguranje makroekonomske stabilnosti zemlje i otvaranje razvojnog ciklusa u gospodarstvu.
Vlada će razraditi mjere za smanjenje vanjske zaduženosti zemlje i uravnoteženje platne bilance.
Plan Vlade će uključiti konkretne mjere za povećanje proizvodnje i izvoza.
5. Povećati bruto domaći proizvod.
Plan Vlade će razraditi mjere, poticaje i druge instrumente koji bi povećali opću dinamiku proizvodnje, smanjili nezaposlenost, povećali životni standard.
Stimuliranjem svih oblika poduzetništva povećat će se izvoz,
potaknuti razvoj regija i strategijskih sektora gospodarstva,
povećati konkurentnost domaćeg proizvoda,
održati stabilnost nacionalne valute.
Aktivirat će se domaći kapital i stimulirati strana ulaganja s ciljem održavanja visoke stope rasta.
Povećanje domaće proizvodnje postat će nova poticajna nacionalna ideja Hrvatske.
6. Urediti porezni sustav.
Smanjenje i pojednostavljenje poreza.
Stimulacijom proizvodnje otvorit ćemo nova radna mjesta i povećati kupovnu moć građana.
7. Smanjiti Vladu.
Nova Vlada imat će manji broj ministarstava.
8. e-ofenziva.
Plan Vlade će obuhvatiti konkretne mjere poticanja i razvoja znanosti, tehnologije i informatike.
Posebno će se stimulirati razvoj poduzetništva temeljenog na znanosti i novim tehnologijama te informatičko komunikacijsko povezivanje Hrvatske.
9. Vlada će provesti potrebne promjene u ostalim područjima.
Pravosuđe, vojska, zdravstvo i obrazovanje u vrhu su prioriteta.
Program Hrvatske demokratske zajednice nudi odgovore i inicijative u tim područjima.
HDZ je siguran da će ovakvim programom nova Vlada već u prvih sto dana pokrenuti Hrvatsku.
GOSPODARSTVO
Gospodarstvo u magli. Dug, nezaposlenost, stečajevi...
Hrvatska je u najtežoj gospodarskoj krizi od stjecanja nezavisnosti.
Ta je kriza uvjetovana politikom vlasti koja nije uspjela osigurati makroekonomsku stabilnost zemlje, održati ravnotežu bilance plaćanja, provesti mjere za obnovu domaće proizvodnje i povećanje zaposlenosti, održati vanjski dug na prihvatljivoj razini i na uravnotežen način provoditi gospodarske reforme.
Zemlja je izgubila gospodarsku stabilnost iz vremena tzv. Stabilizacijskog programa Vlade Hrvatske demokratske zajednice iz 1993. godine.
Od cijelog je tog programa ostala samo stabilnost kune.
Povećanje učinkovitosti gospodarstva, restrukturiranje, osposobljavanje za međunarodno tržište i modernizacija državne uprave i javne administracije radi osiguranja rasta, razvoja i smanjenja nezaposlenosti – sve je to izostalo.
Neodlučnost u zaokretu k tim prioritetima, nejasan odabir glavnih ciljeva, nesposobnost i opterećenost međusobnim odnosima unutar koalicijske Vlade posljednjih su godina doveli do izostanka koncepcije gospodarskog razvoja.
Reforme su postale parole.
Danas kriza nema samo gospodarsku stranu, niti puke statističke pokazatelje.
Ona je dovela do opće neizvjesnosti u društvu, do malodušja i gubitka poduzetničkog duha – nesigurnost i nepredvidivost gospodarske politike ima sve veću društvenu cijenu.
Unatoč često mijenjanim statistikama Vlade o rastu BDP-a, stanje u gospodarstvu potvrđuje spori rast bruto domaćeg proizvoda koji se temelji na potrošnji.
Svoj mandat Vlada je obilježila stečajevima i visokom stopom nezaposlenosti.
Zemlju je dovela u alarmantno stanje zaduženosti što predstavlja kočnicu gospodarskom razvitku i Hrvatsku uvodi u još dublju socijalnu i moralnu krizu.
Pogrešna gospodarska politika, zbog nedostatka jasne gospodarske strategije te iz nje izvedenih prioriteta, umnažala je greške.
Umjesto deregulacije i djelovanja tržišnih zakona, dolazi do jačanja uloge države i državnog intervencionizma.
Država je k tomu povećala vlastite troškove, dodatno opterećujući posustalo gospodarstvo.
Državna je potrošnja u Hrvatskoj bitno veća nego u najrazvijenijim europskim državama, dok razina usluga države vlastitim građanima nipošto nije na europskoj razini.
Povećani troškovi države i nedovoljan rast gospodarstva povećavali su socijalne napetosti, osobito stoga što se izlaz tražio u smanjenju zaposlenosti (kroz privatizaciju, otpuštanja u vojsci, policiji i državnim službama), izigravanju i neispunjavanju izbornih obećanja (prema umirovljenicima, sindikatima, braniteljima itd.) i sličnim mjerama.
Nezaposlenost je najveći gospodarski i društveni problem Hrvatske.
Umjesto na razvojne investicije, krediti su uglavnom utrošeni na potrošnju.
Dio kredita korišten je za sanaciju poduzeća, bez razvidnih kriterija odabira, ili radi pripreme poduzeća za privatizaciju, uglavnom spornu, obilježenu sukobima političkih i drugih interesa i posve netransparentnu prodaju.
Umjesto na restrukturiranje i na razvoj novog menadžmenta, novac poreznih obveznika trošen je bez razvojnih planova.
Vanjski je dug ogroman.
Uz kronični deficit bilance plaćanja, taj dug postaje omčom oko vrata hrvatskog gospodarstva, stabilnosti i samostalnosti.
Omjer vanjskoga duga u odnosu na bruto domaći proizvod dostigao je 70 posto: dvije trećine onoga što proizvedemo već je unaprijed potrošeno na podmirivanje tog duga.
Deficit bilance plaćanja u posljednje dvije godine premašuje 7 posto bruto domaćeg proizvoda.
Izvoz stagnira na oko 4,5 milijarde dolara i ne može pokriti niti polovicu troškova uvoza.
Zaduživanje u izvanproračunskim fondovima provođeno je bez kontrole Sabora.
Porezni sustav i učinkovitost porezne uprave su dramatično narušeni.
Porezna disciplina na krajnje je niskoj razini.
Porezni moral kao kategorija razvijenog građanskog društva jedva da postoji.
Nedostaje zaštita vjerovnika.
U društvu prevladava nepoduzetnička klima.
Gospodarski subjekti ne mogu kvalitetno planirati poslovanje u uvjetima nepredvidljivih gospodarskih mjera države.
Bez strategije makroekonomskog razvoja cijele grane i regije ostaju bez jasnog cilja proizvodnje i razvoja.
Država se potvrdila kao nesposoban izbornik upravljačko-organizacijskih vodstava u poduzećima.
Poslovni moral bitno je narušen.
Gospodarstvo se ne može razvijati tamo gdje ne djeluju institucije sustava.
Nisu otklonjene prepreke u administraciji, u procedurama, u radu institucija s kojima su suočeni poduzetnici i gospodarstvenici.
Sukobi interesnih skupina, povezanih s netransparentnim korištenjem državnih ili političkih izvora moći, narušili su gospodarski sustav.
U modernizaciji proizvodne tehnologije nema nikakva napretka.
U informacijskoj tehnologiji zaostatak za razvijenim svijetom nije smanjen.
Hrvatski privatni sektor ostao je neiskorišten i nestimuliran.
Financijsko tržište ostalo je nerazvijeno.
Neučinkovit i neuređen pravni sustav destimulativno djeluje na poslovno planiranje, strana ulaganja i ukupnu pouzdanost gospodarskih aktivnosti.
Katastrofalni gubici državnih gospodarskih subjekata dodatno su opterećivali proračun.
Javna poduzeća i fondovi u brojnim su primjerima subvencionirani ili su im pružana državna jamstva bez jasnih mjerila.
Siva ekonomija i korupcija cvjetaju.
Kad se gotovo trećina bruto društvenog proizvoda obrće u sivoj zoni, bez podmirenja obveza koje omogućuju bolji standard građana, i kad se tomu još doda korupcija, nepotizam i razni oblici izvaninstitucionalnih veza i probitaka, krug je zatvoren.
Novi zamah. Hrvatski čovjek zna i želi raditi.
Hrvatska demokratska zajednica će kvalitetnim programom nove Vlade zaustaviti negativne tendencije u hrvatskom gospodarstvu.
Jačanje poduzetništva,
smanjenje poreza,
povećanje zaposlenosti,
jačanje sustava socijalne sigurnosti,
smanjenje troškova države
i uvođenje novih tehnologija glavni su pokretači novoga razvoja.
Za ključna područja u kojima je potreban proboj iz sadašnjih prilika Vlada mora pripremiti cjeloviti plan s instrumentima provedbe potrebnih mjera.
Ostvarenje novog gospodarskog razvoja moguće je uz održavanje visoke stope rasta društvenog proizvoda.
To mora biti zajednički cilj svih institucija države kao partnera u gospodarstvu.
Visoka stopa rasta bruto domaćeg proizvoda može se postići i povećanjem konkurentnosti i fleksibilnosti svih tržišta, osobito tržišta rada.
Nezaposlenost je glavni i najbolniji problem.
Ona stvara osjećaj socijalne bespomoćnosti, gospodarske krize i neuspjeha države.
Nova Vlada će pripremiti program mjera s konačnim ciljem radikalnog smanjenja broja nezaposlenih.
Glavnina najvećih gospodarskih problema može se izravno ili posredno riješiti povećanjem domaće proizvodnje.
Sve mjere gospodarske politike moraju biti usmjerene na povećanje stope rasta proizvodnje u iduće četiri godine.
Ostvarenje toga cilja jamči ono što hrvatskim građanima najviše treba: radno mjesto i viši životni standard.
Uključivanje u multilateralne trgovinske i gospodarske integracije nezaobilazan je preduvjet gospodarske obnove i rasta.
Hrvatska velik dio svoje gospodarske aktivnosti mora provoditi u međunarodnoj razmjeni – što u tome njeno gospodarstvo bude uspješnije, to će ona prije riješiti goruće probleme nezaposlenosti, poboljšati životni standard građana i steći povoljnije uvjete za uključivanje u Europsku uniju i NATO savez.
Ogroman vanjski dug i deficit platne bilance nisu posljedica ubrzanog razvoja, već tekuće potrošnje.
Dug je postao pitanjem nacionalne sigurnosti.
Podmirenje duga moguće je samo povećanjem proizvodnje i izvoza.
Mjere gospodarske politike moraju stimulirati izvoz, voditi restrukturiranju velikih hrvatskih tvrtki i njihovom iskoraku ka kvaliteti koja će biti konkurentna na svjetskim tržištima.
Hrvatska banka za obnovu i razvoj i bankarstvo u cjelini moraju preuzeti vodeću ulogu.
Domaća će štednja biti poticana kao izvor financiranja nove proizvodnje.
Smanjenje državnih rashoda, temeljem reforme i racionalizacije ukupnog sustava državne uprave, smanjit će potrebu za inozemnim kreditima.
Država treba izdavati dugoročne obveznice na domaćem tržištu što će dodatno potaknuti štednju i oživjeti domaće financijsko tržište.
Dio vanjskog duga može se zamijeniti za dionice u državnom vlasništvu te za povoljnije dugoročne obveznice.
Smanjenje udjela javne potrošnje u bruto društvenom proizvodu mora postati prioritet.
Povećat ćemo vrijednost ljudskog rada i stimulirati kvalitetno obrazovanje i doškolovanje.
Znanost, školski i obrazovni sustav moraju biti usklađeni s potrebama suvremenog gospodarstva.
Država će poticati ulaganja u tehnološki napredak.
Pravni sustav mora pomagati gospodarstvu.
Gospodarstvo ne smije ovisiti o birokraciji.
Domaće tržište, domaći proizvod i domaću proizvodnu infrastrukturu treba realno vrednovati, osobito u procesu privatizacije i u uvjetima međunarodne konkurencije.
Sve države štite svoje nacionalno gospodarstvo ne dovodeći u pitanje otvorenost prema međunarodnom tržištu.
Potrebna je cjelovita reforma poreznog sustava.
Porezna politika mora biti u funkciji oživljavanja proizvodnje.
Njena je svrha osiguravati razvoj zemlje.
Neučinkovita država s visokim porezima i doprinosima najsigurniji je put u stagnaciju i krizu.
Mjere gospodarske politike Hrvatske demokratske zajednice vodit će rasterećenju gospodarstva kroz poreznu reformu koja će dovesti do smanjenja poreza i doprinosa na plaće i iz plaća.
Nužno je osigurati učinkovitu naplatu i suženje broja iznimaka kako bi se omogućilo smanjenje stope.
Pojednostavit ćemo porez na dohodak.
Osobni odbici u poreznom sustavu poticat će društveno korisne i građanima poželjne aktivnosti: životno, zdravstveno i mirovinsko osiguranje, stambena štednja, obrazovanje, dobrovoljni prilozi u kulturi i umjetnosti, znanosti i sportu, ubrzana amortizacija i ulaganja u visoku tehnologiju.
Porezne olakšice osigurat će stabilnost obitelji i demografsku obnovu zemlje.
Nužan je novi poticaj razvoju financijskog tržišta, posebice investicijskih fondova, koji će privlačiti štednju i depozite pretvoriti u investicijski kapital.
Osuvremenit ćemo promociju privlačenja stranih investicijskih ulaganja.
U vlasništvu države ima još tvrtki koje treba privatizirati.
U sadašnjem sustavu ta se privatizacija odvija pod utjecajem interesnim lobija i najčešće na štetu države.
Nova će Vlada izraditi novu strategiju privatizacije.
Donijet ćemo novi program razvoja područja od posebnog državnog interesa.
Porezna politika i poticajne mjere trebaju pokrenuti nove razvojne projekte i osigurati početna ulaganja u malo i srednje poduzetništvo na tim područjima.
Poduzetništvo. Malo, srednje...najjače.
Malo i srednje poduzetništvo najjača je pokretačka snaga hrvatskog gospodarstva.
Hrvatska ima sposobne, poduzetne, odlučne i hrabre ljude, s poslovnom vizijom i upornošću.
Nova Vlada mora im omogućiti da to pokažu.
Hrvatska treba živo tržište ideja, rada i novca.
Hrvatska treba nove tvrtke.
Promjena društvenog i gospodarskog sustava nemoguća je bez oslonca u građanima spremnima na samostalnu poslovnu inicijativu.
Porast zaposlenosti, podizanje životnog standarda i nov zamah nacionalnog gospodarstva mogući su isključivo uz punu podršku poduzetništvu.
Država mora postati prijateljem malog i srednjeg poduzetnika.
Nužno je društveno ozračje koje će poticati građane na poduzetništvo.
Potreban je učinkovit obrazovni i školski sustav koji će osposobljavati mlade ljude za bavljenje poduzetništvom.
Državni projekti financiranja malih i srednjih poduzetnika ne smiju ovisiti o proceduri i uvjetima banaka.
Zamršene procedure i nesposobnu, sporu i nedjelotvornu državnu upravu treba ukloniti strogim zakonima i jasnim propisima: birokraciju ne treba moliti.
Nužna je strategija povezivanja malih, srednjih i velikih poduzeća.
Međunarodnu konkurentnost i nazočnost hrvatskog poduzetnika na međunarodnom tržištu moguće je povećati razrađenim mjerama.
Hrvatska demokratska zajednica u malom i srednjem poduzetniku vidi pokretačku snagu izlaska iz sadašnje gospodarske krize.
Oslobođen prepreka, hrvatski poduzetnik otvara vrata napretku i blagostanju obitelji i društva.
Stoga ćemo razrađenim mjerama gospodarske politike stvoriti povoljno pravno i društveno ozračje za male i srednje poduzetnike.
Niži i jednostavniji porezi ključ su novog odnosa prema poduzetništvu i pokretač novog razvoja poduzetničkog duha u Hrvatskoj.
U novim i povoljnijim poreznim uvjetima građani će se lakše odlučiti na samostalnu poslovnu inicijativu i osnivanje vlastite tvrtke.
Stabilno financiranje i povoljne uvjete za početna ulaganja želimo osigurati kroz gospodarsku politiku, ali i kroz mrežu dobro organiziranih i koordiniranih institucija potpore.
Poduzetniku je potreban servis državne uprave i lokalne samouprave.
On treba znati gdje i komu će se obratiti i od koga će dobiti odgovore, sredstva i savjete.
Najveća je pomoć poduzetništvu reforma državne uprave.
I reformu pravosuđa i uređenje zemljišnih knjiga želimo provesti u funkciji potpore malom i srednjem poduzetništvu.
Procedure i provjere moraju biti jednostavne, brze i jeftine.
Malo i srednje poduzetništvo mjerama gospodarske politike treba povezivati s velikim tvrtkama i sustavima radi povećanja kompleksnosti proizvoda i zajedničkog nastupa na domaćem i stranim tržištima.
Malom i srednjem poduzetniku želimo omogućiti da jednostavnije i brže dođe do kredita i jamstava te da po povoljnim uvjetima može kupiti ili uzeti u zakup nekretnine, zemljište i drugu imovinu u vlasništvu države.
Malo i srednje poduzetništvo posebno mjesto i ulogu preuzet će u razvoju postojećih i budućih industrijskih zona i tehnoloških parkova kao jezgri razvoja naselja, gradova i regija.
Mjere gospodarske politike trebaju osigurati potporu poduzetničkom razvoju proizvodnje u tim zonama u skladu s općom strategijom i prioritetima gospodarskog razvoja Hrvatske.
Hrvatski čovjek zna i želi raditi.
Nigdje se to ne očituje tako zorno kao u malom i srednjem poduzetništvu.
Država zato mora postati prijatelj poduzetnika.
Znanost i tehnologija. Bez znanja se ne može izaći iz krize.
Očigledne istine obično su jednostavne: napredak znanosti napredak je društva, društvo to treba shvatiti i platiti.
Gospodarska kriza utječe i na stanje hrvatske znanosti.
Kao i sva druga područja rada i života, i znanost treba uključiti u obnovu gospodarstva i životnosti zemlje.
U ovom trenutku ta povezanost znanosti i gospodarskog razvitka Hrvatske od presudne je važnosti.
Samo zajedno znanost i gospodarstvo mogu Hrvatsku izvesti iz postojeće krize.
Sve drugo put je u rasprodaju zemlje i pameti.
Hrvatska danas kao da ne prihvaća tu očiglednu istinu.
Po naslijeđenoj logici starog sustava sve se svodi na proračun, koji pak ne vodi računa o ciljevima jer ne postoji strategija koja bi ih određivala, jednako kao što izostaje potpora posebnim istraživačkim područjima jer nisu određeni prioriteti, a nepostojanje sustava provjere rezultata i dostignuća iz dodijeljenih sredstava zatvara krug.
Po prirodi aktualnog gospodarskog stanja privatno poduzetništvo nedovoljno je snažno da bi više ulagalo u razvoj znanosti, u istraživanja i tehnološku modernizaciju.
Znanost i tehnologija stoje u mjestu.
Ne postoji razrađena povezanost sveučilišta i gospodarstva.
Sveučilište ne sudjeluje u projektima koje podupire i treba gospodarstvo.
Nema projekata koje financiraju neposredni korisnici.
Nema sustavna vrednovanja rada visokih učilišta, niti je kvaliteta rada povezana s proračunskim izdvajanjima ili upisnom politikom.
Nema zakonski obveznog prijedloga mreže hrvatskih učilišta.
Centri izvrsnosti nisu određeni, još manje povezani.
Nepoznati su i kriteriji i načini osnivanja, kao i područja u kojima bi djelovali.
Broj tehnoloških i inovacijskih centara i na znanju utemeljenih poduzeća u Hrvatskoj nedopustivo je nizak.
Nedostaje stvarna suradnja s mjesnom samoupravom i njenim potencijalima.
Industrijski je istraživački razvitak nedovoljan.
Nije osiguran razvoj novih tehnologija.
Nema razrađenog i objektivnog sustava recenzija.
Nema jasnog plana razvitka pojedinih specifičnih ili nedovoljno razvijenih područja istraživanja.
Ne postoji sustavno priključivanje Šestom programu Europske unije.
Hrvatskoj znanosti potreban je novi poticaj.
Potreban je novi nacionalni program istraživanja i tehnološkog razvitka koji će utvrditi ciljeve i prioritete na temelju kojih će biti usmjerena proračunska sredstva za pojedina područja.
Najuspješnije zemlje će sutra biti one koje danas povećavaju ulaganja u razvoj visokokvalitetnog obrazovnog i školskog sustava.
Ovladati suvremenim znanjima i vrijednostima znači pripremiti se za svijet sutrašnjice.
Kvalitetno obrazovane mlade generacije prožete znanjem jamstvo su budućnosti i razvitka Republike Hrvatske.
Nova znanstvena područja i discipline zahtijevaju kontinuirani razvoj ali i modernizaciju nastavnih planova i programa mnogih dodiplomskih i poslijediplomskih studija, kao i organizacijsku i strukturalnu prilagodbu hrvatskog visokoškolskog obrazovnog sustava novim stručnim, znanstvenim, ali i gospodarskim izazovima.
Nove poslovne škole, kao i specijalizirani poslijediplomski studij za obrazovanje državne uprave i administracije trebaju unaprijediti kvalitetu managementa u hrvatskom gospodarstvu, kao i kvalitetu odlučivanja i rada u državnoj upravi na strateškim razinama.
Sveučilištu treba osigurati stabilno financiranje.
Potrebno je žurno dovršiti vrednovanje sveučilišta i veleučilišta i u Saboru potvrditi mrežu visokih učilišta.
Nužna je revizija statusa i održivosti postojeće mreže javnih instituta.
U budućem proračunu Ministarstva znanosti i tehnologije želimo vidjeti poseban program potpore poduzećima i poduzetnicima čija je djelatnost povezana sa znanjem i razvojem tehnologija.
Porezni sustav treba olakšicama dodatno stimulirati razvoj znanosti i tehnologije.
Nacionalni inovacijski sustav pokrenut će uvođenje novih tehnologija u hrvatsko gospodarstvo.
Posebnu pozornost treba posvetiti specijaliziranim i tematskim interdisciplinarnim poslijediplomskim studijima, utemeljenju poslovnih škola, te seminarima, znanstveno-stručnim konferencijama i simpozijima usmjerenim povezivanju znanosti, gospodarstva i sveučilišta u procesu restrukturiranja hrvatskog gospodarstva.
Ministarstva gospodarstva i znanosti i tehnologije dužni su pripremiti cjelovitu strategiju povezivanja i suradnje, uključujući i razradu mjera za otvaranje novih radnih mjesta.
Nužni su zajednički projekti sa sudjelovanjem gospodarskih subjekata, lokalnih institucija, sveučilišta i lokalne samouprave.
Za projekte osnovne primjenjivosti programa javnih instituta i nekih sveučilišnih centara, odmah treba uvesti obvezatnu nezavisnu, po mogućnosti recenziju svjetski priznatih stručnjaka.
Eksperata.
Država treba hitno donijeti kriterije osnivanja centara izvrsnosti te odrediti njihove prioritetne ciljeve.
Nacionalna zaklada za znanost, visoko školstvo i tehnologijski razvoj Republike Hrvatske mora odmah početi djelovati.
Znanstvena istraživanja trebaju pouzdano i stabilno financiranje.
Posebnu pozornost treba posvetiti istraživanju mora – za Hrvatsku je to strategijski prioritet.
Suvremena sociološka, demografska, gospodarska i politološka istraživanja pretpostavka su europske razine naše znanosti.
Međunarodna suradnja treba osigurati otvaranje hrvatske znanosti i njezino približavanje Šestom programu Europske unije.
Želimo program prilagodbe i približavanja Hrvatske programu Europske Unije «Europska istraživačka zona otvorena prema svijetu».
Poljoprivreda. Iz razvijenog hrvatskoga sela do Bruxellesa
Pola Hrvatske živi u seoskim područjima.
Cijela Hrvatska treba sasvim nov pristup poljoprivredi.
Nijedna gospodarska grana nije toliko izložena posljedicama globalizacije i promjenama odnosa u svjetskoj trgovini kao poljoprivreda.
Istodobno, nijedna nije toliko ključna za zdravlje i sigurnost naroda i zemlje.
Budućnost poljoprivrede, razvoj održive proizvodnje hrane i očuvanje zemlje, voda i šuma pitanje je budućnosti Hrvatske.
Razvoj poljoprivrede mora postati dijelom promišljanja strategije nacionalnog razvoja.
Uključivanje u Svjetsku trgovinsku organizaciju, približavanje Europskoj uniji i opće promjene na svjetskim tržištima dramatično upozoravaju: bez sveobuhvatnog programa nema sigurnog razvoja.
Novi uvjeti traže nov pristup.
Hrvatski seljak, ratar, ribar, vinogradar.... svi žele nove i predvidljive uvjete rada.
Žele da im proizvodi imaju novu kvalitetu i vrijednost.
Hrvatski potrošač želi sigurnu i zdravu hranu.
Prerađivači žele kvalitetu koja će osiguravati dobit.
Jedino takva uzajamna razvojna povezanost jamči blagostanje zajednice.
Neizvjesnost i nesigurnost, što danas prevladavaju u seoskim domaćinstvima, treba zamijeniti jasnim putokazima za razvoj svakog segmenta hrvatske poljoprivrede.
Hrvatski seljak mora živjeti i raditi u predvidljivim uvjetima.
Mora znati kako će biti zaštićena poljoprivredna proizvodnja.
Mora znati što donosi i kakva će biti zemljišna politika.
Mora znati kakav će biti sustav financiranja poljoprivredne proizvodnje za kojeg želi da bude siguran i postojan.
Mora znati kako povećati kvalitetu i konkurentnost svojega proizvoda.
Hrvatskom seljaku treba snažna domaća prerađivačka industrija.
Trebaju mu smjernice za proizvodnju usklađenu s razvojem pojedinih regija.
On želi pomoći gospodarskoj stabilnosti zemlje povećanjem izvoza poljoprivrednih i prehrambenih proizvoda.
Zabrinjava nas stanje u poljoprivredi danas.
Površine poljoprivrednog zemljišta u vlasništvu seljaka premale su za ozbiljan nastup na tržištu.
Seoski posjedi usitnjeni su, nepovezani, udaljeni, bez međusobno usklađene proizvodnje i bez povezanosti s potrebama i planovima razvoja regija.
Zakoni se ne provode.
Zakon o poljoprivrednom zemljištu ostaje ovisan o političkim interesima.
Svrhovito raspolaganje poljoprivrednim zemljištem otežano je zbog nesređenosti zemljišnih knjiga.
Nedostaje usklađenost u radu državnih i mjesnih institucija.
Najveći dio kvalitetom najboljih površina još je u posjedu neproduktivnih tvrtki, sljednika bivših poljoprivrednih kombinata.
Hrvatsko selo stari.
Dobna struktura obiteljskih gospodarstava sve je nepovoljnija i ne omogućuje siguran i uspješan razvoj vlastitih gospodarstava.
Mladi ljudi i dalje odlaze sa sela, odustaju od pokretanja proizvodnje na otocima i obali, a migracija u urbane sredine se nastavlja.
Za strategijsku sliku hrvatske budućnosti takav je razvoj dramatičan.
Struktura hrvatske poljoprivredne proizvodnje izrazito je nepovoljna.
Izvoz poljoprivrednih viškova po nepovoljnim cijenama ne može jamčiti razvoj.
Troškovi proizvodnje su previsoki.
Državne potpore ne odgovaraju potrebama.
One su među najnižima u Europi.
Istodobno, nužno je njihovo postupno usklađivanje s europskim standardima u procesu prilagodbe.
Izostaje i svrhovita razdioba potpora, usklađena sa strategijom razvoja poljoprivrede i odabirom prioriteta, koja će omogućiti skladan razvoj i ratarstva i stočarstva, voćarstva, povrtlarstva i ribarstva.
Sustav potpora nužno je razdvojiti od sustava socijalnih programa u poljoprivredi.
Sustav kreditiranja neučinkovit je i rascjepkan.
HBOR, Ministarstvo poljoprivrede i šumarstva, Ministarstvo malog i srednjeg poduzetništva i obrta, lokalna i područna samouprava… u širokoj mreži ustanova gubi se brzina i učinkovitost.
Porezna opterećenja i carine ne omogućuju tehnološku obnovu i osuvremenjivanje obiteljskih gospodarstava.
Nekontroliran i od trgovačkih lobija potenciran prekomjerni uvoz poljoprivrednih proizvoda guši domaću proizvodnju.
Ne postoji organizirano i stabilno tržište poljoprivrednih proizvoda.
Različiti monopoli, od pripreme proizvodnje do otkupa, potvrđuju izostanak cjelovite i dugoročne strategije, dovode do nestabilnosti tržišta, šire neizvjesnost kod proizvođača i obnavljaju društvene napetosti.
Nacionalni sustav veletržnica nije uspostavljen.
Nije provedena nijedna značajnija mjera za povećanje kvalitete i konkurentnosti hrvatskih poljoprivrednih proizvoda.
Smanjenje carinske zaštite, nakon prijema Hrvatske u WTO i nakon primjena odredbi Sporazuma o stabilizaciji i pridruživanju i brojnih bilateralnih ugovora o slobodnoj trgovini, nije bilo praćeno odgovarajućim mjerama državne i makroekonomske politike koje bi, osiguravajući opće uvjete za razvoj poljoprivrede, ublažile posljedice.
Organizirano i strategijski razrađeno jačanje vlastite proizvodnje nezamjenjiva je osnovica sudjelovanja na međunarodnom tržištu.
Hrvatskoj je danas potrebna puna svijest o tomu da su razvitak poljoprivrede i boljitak hrvatskog sela i seljaka sastavni dio brige za nacionalnu sigurnost, za društvenu i političku stabilnost zemlje i za ravnomjerni razvitak svih hrvatskih krajeva.
Hrvatska demokratska zajednica smatra da je nužno cjelovito novo promišljanje strategije razvoja poljoprivrede u suvremenim međunarodnim uvjetima i u procesu ulaska u Europsku uniju.
Put do Bruxellesa vodi iz razvijenog hrvatskog sela.
Razvijena poljoprivreda i u aktualnim okolnostima mora sudjelovati u rješavanju najbolnijih problema.
Poljoprivreda mora sudjelovati u povećanju zaposlenosti.
Mora pridonijeti smanjenju vanjskotrgovinskog deficita.
Mora podizati životni standard građana.
Hrvatskom selu konačno treba dati priliku.
Razrađenom i jasnom nacionalnom strategijom želimo osigurati gospodarski održiv i biološki odgovoran razvoj poljoprivrede.
Opći zamah poljoprivredne proizvodnje mora osigurati siguran prihod obiteljskom gospodarstvu.
Potpore ne mogu ostati jedina zaštitna mjera.
Stabilnost proizvodnje i sigurnost proizvođača mogu osigurati jedino pouzdane mjere poljoprivredne politike i povoljan sustav financiranja.
Radi osiguranja bržeg, jednostavnijeg, jeftinijeg i učinkovitijeg sustava potpore malim i srednjim obiteljskim gospodarstvima treba osnovati Agrobanku.
Reforma poreznog sustava i nova porezna politika omogućit će novi zamah hrvatskog sela i motivirajuće djelovati na mlade naraštaje.
Mjerama poljoprivredne i gospodarske politike želimo povećati izvoz hrane, podići kvalitetu proizvoda i prerade te osigurati ravnomjerniji razvoj poljoprivrednih grana.
Sve odgovarajuće državne institucije okupit ćemo na programu žurnog uređenja zemljišnih knjiga i općeg uređenja pravnih odnosa u svezi poljoprivrednog zemljišta i imovine.
Brzo osnivanje veletržnica i početak njihova rada bitan je uvjet uvođenja stabilnosti u poljoprivredno tržište i zaštite hrvatskog sela i obiteljskih gospodarstava u zaoštrenoj međunarodnoj konkurenciji.
Sustav veletržnica i robnih zaliha, zajedno s općom sigurnošću plasmana i stabilnošću cijena, osigurat će hrvatskom seljaku uvjete za predanost proizvodnji, spokojan rad i sigurne prihode.
Ribarstvu želimo osigurati veću ulogu u strategiji razvoja.
Poticajne mjere gospodarske politike osigurat će veći i stabilniji plasman poljoprivrednih proizvoda na hrvatskom turističkom tržištu.
Izvoz zdrave hrvatske hrane prepoznatljive i priznate kvalitete na europsko i svjetsko tržište treba postati zaštitnim znakom Hrvatske.
Šume su hrvatsko blago.
One su dio ljepote naših krajolika, dio našeg nasljeđa koje moramo sačuvati za buduće naraštaje, kao i dio naših gospodarskih vrijednosti koje moramo rabiti mudro i na dobrobit zajednice.
Hrvatske šume više su od drva.
No, danas još prečesto od drva ne vidimo šumu.
Ne vidimo da je centralizirani sustav gospodarenja šumarstvom zastario te ne donosi ni potrebnu razinu zaštite i razvoja šuma niti poslovne rezultate.
Ne vidimo da državno upravljanje u potpunosti izostavlja one koji su najneposrednije zainteresirani za sudbinu i razvoj šuma – mjesnu vlast i građane.
Nema razvojnog planiranja.
Cijenu drva ne određuje tržište.
Nema gospodarski razrađene i poslovno korisne povezanosti šumarstva i prerađivačke industrije.
Upravljanje šumama HDZ želi prenijeti na državni holding trgovačkih društava okupljenih prema poslovnim rezultatima i kvaliteti šumarija.
Zatim ćemo pripremiti strategiju razvoja šumarstva i gospodarenja šumama.
U nadležnosti države treba ostaviti skrb o reprodukciji i razvoju.
Prihode valja racionalno raspodijeliti između države, mjesne uprave i trgovačkih društava.
Nužno je pripremiti Katastar hrvatskih šuma.
Glavni cilj novog pristupa šumarstvu mora biti bolja skrb o njihovoj zaštiti i razvoju te bolji poslovni rezultati kao dio ukupne obnove gospodarskog života i otvaranja novih radnih mjesta.
Ostvarenjem ovih ciljeva hrvatska poljoprivreda će biti spremna za složeni proces integracije u sustav zajedničke agrarne politike Europske unije, koji sam po sebi donosi velike izazove i koji danas i za samu Uniju predstavlja jedno od najsloženijih otvorenih pitanja.
Obnova i razvitak. Svakoj kući krov, u svakom domu posao.
Područja od posebnog državnog interesa, pogotovo ona uz granice sa susjednim državama, od strateške su važnosti za Republiku Hrvatsku.
Gospodarski razvitak, stanje društvenih odnosa i stanje sigurnosti u tim područjima izravno utječu na opće prilike u Hrvatskoj.
Područja od posebnog državnog interesa središnja su mjesta naše suvremene povijesti: mjesta gdje se desetljećima mijenjala demografska slika, mjesta desetljetnog potiskivanja hrvatskog osjećaja, mjesta koja su postala uporištem nasrtaja na Hrvatsku.
To su mjesta kojima dugujemo.
Oslobodili smo te dijelove Hrvatske.
Pokrenuli smo zamašnu operaciju njihove obnove i povratka ljudi.
Obnovili smo sto tisuća kuća.
Pola milijuna ljudi vratilo se u svoje domove.
Pokrenuta je proizvodnja.
Zatim slijedi zastoj.
Mjesta koja su trebala postati primjernom slikom nove Hrvatske danas su zanemarena i zapuštena.
Ne trebaju nam povremene sjednice Vlade u Vukovaru ili Kninu.
Trebamo Vukovar i Knin stalno na sjednicama Vlade.
Ravnomjerni razvoj svih područja Hrvatske pretpostavka je stabilnosti i sigurnosti zemlje.
Gospodarski oporavak i razvitak tih područja te podizanje životnog standarda stanovnika mora ponovo postati prioritetna briga države.
Sadašnje stanje zvoni na uzbunu.
Gospodarske aktivnosti u područjima od posebnog državnog interesa vrlo su niske.
Zaostatak za ostalim dijelovima Hrvatske u svim je gospodarskim pokazateljima sve veći.
Demografska se slika pogoršava.
Stopa nezaposlenosti raste.
Infrastruktura i javni objekti sporo se obnavljaju.
Pravni i drugi problemi povratka rješavaju se sporo i nezadovoljavajuće.
Kaotična privatizacija uništava gospodarstvo, stečajevi povećavaju nezaposlenost.
Mladi odlaze.
Školovani odlaze.
Promjene u vojsci i policiji nisu pridonijele povećanju stabilnosti, zaposlenosti i razvitka.
Prioriteti u obnovi potpuno su poremećeni.
Protjerani Hrvati iz drugih zemalja izloženi su novim nepravdama.
Žrtve ponovo stradavaju.
Prognanici koji su se bili vratili na oslobođena područja ponovo odlaze ili razmišljaju o odlasku.
To je nedopustivo.
Nismo obranili i oslobodili te životno važne dijelove zemlje i vratili ljude da bi im sada netko ponovo oduzimao budućnost.
Temeljni je cilj obnova gospodarstva.
Nova porezna politika, sustav olakšica, poticaja i subvencija treba stimulirati poduzetništvo, obrtništvo i obiteljsko gospodarstvo u tim područjima.
Obnovu komunalne i društvene infrastrukture treba ponovo preuzeti država.
Pripremljen je novi Zakon o razvitku i obnovi područja od posebnog državnog interesa.
Potrebno je, osim onih područja koja su stradala tijekom rata, u područja od posebnog državnog interesa uključiti i brdsko-planinske i pogranične krajeve te ih prema stupnju razvijenosti, naseljenosti i drugim strateškim kriterijima kategorizirati u skupine radi uključivanja u sustav državnih poticaja.
Istodobno, županije, gradovi i općine moraju odrediti prioritete i razvojne planove radi koordinacije na državnoj razini, osiguranja sredstava i brže obnove.
Spremni smo preuzeti odgovornost.
Pokrenut ćemo program «Svakom domu krov 2006.».
Preuzimamo odgovornost – do 2006. godine dovršit ćemo obnovu kuća u ratom stradalim područjima.
Pokrenut ćemo gospodarski rast tih područja:
novom poreznom politikom,
mogućnošću povoljnog otkupa državnog poljoprivrednog zemljišta,
projektima javnih radova u komunalnoj infrastrukturi,
razvitkom industrijskih zona i tehnoloških parkova,
poticajima malom i srednjem poduzetništvu i obrtništvu te drugim mjerama osigurat ćemo novi zamah.
Riješit ćemo pitanje vlasničkih prava poštujući ustavno načelo o nepovredivosti privatnog vlasništva i stvarnim vlasnicima vratiti njihovo vlasništvo.
Trajno ćemo zbrinuti Hrvate koji se ne mogu vratiti u svoje domove u drugim državama.
DOMOVINSKA SIGURNOST
Nacionalna sigurnost. Kišobran treba otvoriti.
Nacionalna sigurnost i obrana mjerilo su snage i stabilnosti države na unutarnjem i vanjskom planu.
Kada je društvo izloženo unutarnjim podjelama, nesnošljivosti i nestabilnosti, ugrožena je nacionalna sigurnost i oslabljena je država.
Kada je gospodarstvo u krizi, u krizi je i nacionalna sigurnost.
Pad društvenog proizvoda i porast broja nezaposlenih također je pitanje nacionalne sigurnosti.
Jednako kao i kriminalizacija društvenih odnosa.
Kao i korištenje državnih potencijala za pojedinačne ili grupne interese.
Kao i znanstvenotehnološka stagnacija.
Kao i pad investicijske aktivnosti.
Kao i stanje odnosa s neposrednim susjedima.
Kao i odnosi u sustavu državne vlasti.
Kao i vanjski dug.
Nacionalna je sigurnost poput kišobrana.
Ona prati vanjsko okruženje i priprema mjere za ostvarenje nacionalnih interesa u tom okruženju.
Ona štiti zemlju.
Za nacionalnu sigurnost Hrvatske raščlamba vanjskog okruženja u glavnim crtama obuhvaća opće stanje i tendencije u međunarodnim odnosima, međunarodni položaj zemlje, stanje odnosa s vodećim silama i stanje odnosa sa susjedima.
U međunarodnim odnosima naglasak je na uočavanju glavnih tendencija: učvršćenje velikih sila i njihove uloge na svjetskoj sceni kroz razne integracijske procese; snaženje dominantne uloge vodećih gospodarskih sila kroz širenje koncepta globalnog gospodarskog rasta i slobodne trgovine; dominirajuća uloga Sjedinjenih Država i dinamika odnosa između ostalih glavnih sila; trvenja između tendencije stvaranja kooperativnog međunarodnog poretka i, s druge strane, povratka na konfrontacijske modele.
Kad u tom zrcalu promotri vlastito lice i kad zaključi kakva treba biti i što mora činiti, Hrvatska može početi voditi brigu o vanjskim odrednicama nacionalne sigurnosti.
Zatim slijedi vanjska politika, diplomacija…
Obrnuti redoslijed, kao i uvijek, donosi neizvjesnost.
Raščlamba nacionalnih interesa pak polazi od interesa građana, društva i države.
Građanin želi poštivanje ustavnih prava i sloboda, kvalitetan život, razvijeni standard i duhovni razvitak.
Društvo teži učvršćenju demokratskog pravnog sustava, gospodarskom razvoju, socijalnoj sigurnosti i suglasju te povoljnom međunarodnom okruženju.
Država teži osiguranju ustavnog poretka, suvereniteta i teritorijalne cjelovitosti, očuvanju političke, gospodarske i društvene stabilnosti, zakonitosti i pravnog poretka te jačanju svojega međunarodnog položaja na osnovama uzajamnosti i ravnopravnosti.
U sve tri kategorije, izostanak bilo koje sastavnice veća je ili manja ugroza nacionalne sigurnosti.
U Hrvatskoj to odviše dobro znamo posljednjih nekoliko godina.
Glavna ugroza nacionalne sigurnosti suvremenih država, u uvjetima u kojima više nema velikih osvajačkih ratova i vojno-ideologijskog sraza velikih sila, nesporno je – stanje gospodarstva u zemlji.
Visoki vanjski dug, nerazvidna i po gospodarstvo neučinkovita privatizacija, stagnacija i smanjenje proizvodnje, izostanak znanstveno-tehnološkog napretka, nestanak cijelih proizvodnih grana, pad investicija..... – opće stanje gospodarstva neposredni je čimbenik nacionalne sigurnosti.
U suvremenim uvjetima, ostale ugroze nacionalnoj sigurnosti uglavnom proizlaze iz sfere politike.
Iz nepovoljnog položaja zemlje u međunarodnim odnosima ili neriješenih odnosa sa susjedima.
Od porasta unutrašnje nestabilnosti i polarizacije.
Od neuređenih ili neriješenih odnosa među etničkim zajednicama, dijelovima stanovništva ili regijama.
Od kriminalizacije društvenih odnosa.
Od neuređenih odnosa u sustavu vlasti.
Danas smo zabrinuti.
Sustav nacionalne sigurnosti stvoren u uvjetima Domovinskog rata, sustav koji je uspješno djelovao u najtežem razdoblju moderne hrvatske povijesti, danas je narušen ili uništen.
Sustav je ostao bez organizacije, bez kvalitetnog ljudstva, bez planskog i dugoročnog sadržaja rada, bez sposobnosti predviđanja i neutraliziranja ugroza, bez nadzora i bez smislene i odgovorne povezanosti nacionalne sigurnosti s općim stanjem društva i države.
Zakon o nacionalnoj sigurnosti ne primjenjuje se.
Nova organizacija sustava neučinkovita je i neracionalna.
Propusti u radu, od imenovanja rukovoditelja službi do drugih primjera, izravno utječu na samu nacionalnu sigurnost.
Nema sustavnog nadzora nad radom službi unutar sustava nacionalne sigurnosti.
Nema obrazovnog postupka za nove djelatnike, niti postojeći usavršavaju znanje i stručnost.
Rukovodni kadar postavlja se isključivo po stranačkoj podobnosti.
Na političkoj razini, postojeći sustav objektivno je sam po sebi jedno od izvorišta ugroze nacionalne sigurnosti.
Taj je sustav na vanjskom planu zanemario realne političke, društvene i sigurnosne odnose te stanje u nestabilnom susjedstvu.
Na unutarnjem planu, gdje je razvitak demokratskog društva jedan od prioriteta nacionalne sigurnosti, potisnuta je ili zanemarena uloga Hrvatskog sabora i drugih demokratskih institucija.
Stanju u gospodarstvu i iz njega izvedenim mogućim drugim ugrozama nacionalne sigurnosti nije posvećena gotovo nikakva pozornost.
Odnos prema Domovinskom ratu, umjesto da postane stupom nacionalne sigurnosti, pretvoren je u izvorište nezadovoljstva i podjela u društvu i time je povećao nestabilnost države, ugrozivši nacionalnu sigurnost.
U sustav nacionalne sigurnosti uvedene su strukture koje su zaobišle nacionalni oslobodilački rat zbog neslaganja s hrvatskom samostalnošću ili zbog pogrešnih procjena temeljnih načela obrane od agresije.
Pod prividom depolitizacije umirovljeni su najzaslužniji zapovjednici iz Domovinskog rata.
Vojska je time, zapravo, politizirana.
Pogrešna procjena međunarodne situacije s nepripremljenim, nestručnim i brzopletim potezima spram pojedinih zemalja regije ili spram pojedinih otvorenih pitanja u uzajamnim odnosima, doveli su do pogoršanja međunarodnog položaja zemlje i ugroze nacionalne sigurnosti.
Strategija suradnje s međunarodnim institucijama nije polazila od unaprijed osmišljenih, neprijepornih nacionalnih interesa i razrađene vanjskopolitičke strategije i diplomatskog djelovanja, već je provođena nekoordinirano i stihijski što je zemlju dovelo u nepovoljan položaj s potencijalnim dugoročnim posljedicama.
Hrvatska danas treba novu strategiju nacionalne sigurnosti.
Kišobran treba otvoriti!
Glavni je cilj nove strategije očuvanje državne nezavisnosti, suvereniteta i teritorijalnog integriteta uz miran i stabilan unutarnji demokratski i gospodarski razvoj.
Sustav nacionalne sigurnosti treba uskladiti s razvojem međunarodnih prilika i osigurati pretpostavke za provedbu samostalne državne politike na načelima uzajamnosti i ravnopravnosti, uz individualno ostvarenje temeljnih ciljeva zemlje.
Sustav treba biti osposobljen za praćenje, predviđanje, analiziranje i predlaganje mjera za smanjenje ili otklanjanje svih unutarnjih i vanjskih ugroza nacionalnoj sigurnosti.
Hrvatska demokratska zajednica drži da je žurno potreban novi Zakon o radu službi sigurnosti Republike Hrvatske.
Potreban je novi ustroj svih službi sigurnosti.
Stručnim i profesionalnim, civilnim i vojnim obavještajnim i protuobavještajnim službama treba zakonski odrediti djelokrug djelovanja, uvjete i pravila međusobne suradnje i oblike nadzora.
Nužni su mehanizmi kontrole obavljanja postavljenih ciljeva i zadaća.
Stručnost, kvaliteta rada, obrazovanje i doškolovanje moraju biti stožernom sastavnicom cijeloga sustava.
Analitičnost, sposobnost predviđanja i razvijanja sigurnosnih scenarija i simulacija te sposobnost planiranja neizostavni je i najvažniji kriterij djelovanja sigurnosnih službi.
Nova strategija nacionalne sigurnosti, na razini raščlambe vanjskih potencijalnih ugroza, mora utvrditi realno stanje političkih, sigurnosnih, vojnih i društvenih odnosa u neposrednoj regiji radi predviđanja i planiranja vanjskopolitičkog djelovanja, prilagodbe vojne strategije i taktike, razrade diplomatskih aktivnosti i drugih oblika zaštite nacionalne sigurnosti.
Nova strategija mora utvrditi koje su ključne ugroze nacionalne sigurnosti u gospodarskoj sferi.
Nužne su razrađene mjere zaštite financijskih ulaganja i tijeka kapitala.
Od osobite su važnosti mjere zaštite od gospodarskog kriminala, uključujući zapreke razvoju proizvodnje, interesnom poticanju uvoza, te korupciji kao jednom od glavnih uzroka gospodarske nestabilnosti i narušavanja ukupne stabilnosti i sigurnosti.
Uspostavit ćemo profesionalne civilne i vojne obavještajne službe učinkovito ustrojene i kadrovski osposobljene tako da na svim razinama, od informativne do analitičke i planske, budu potpuno spremne nositi se sa suvremenim unutarnjim i vanjskim ugrozama nacionalne sigurnosti Hrvatske.
Obnovit ćemo i učvrstiti civilni i parlamentarni nadzor nad sustavom nacionalne sigurnosti.
Uspostavit ćemo sustav nacionalne sigurnosti koji će pripremiti Hrvatsku da kao stabilna država s pouzdanjem postane članicom europskih i atlantskih integracija i održi svoju samostalnost i identitet u procesima globalizacije.
Sustav nacionalne sigurnosti štitit će hrvatske nacionalne interese i jačati ih kroz suradnju s međunarodnom zajednicom.
Otvorit ćemo kišobran!
Obrana, branitelji i sigurnost. Stupovi našeg napretka u miru.
Sigurnost zemlje i sigurnost građana glavna je zadaća državne politike.
Cijenu treba platiti.
U svijetu koji se mijenja i u Europi koja se povezuje sigurnost postaje i uzajamnost.
Nitko ne može sam.
Ali, uvjerljiva suvremena vojska i sposobna policija ostaju trajnim osloncem državnog suvereniteta i stabilnosti.
Hrvatski vojnik i policajac jamci su našeg napretka u miru.
Ukupno povijesno iskustvo, položaj Hrvatske na razdjelnicama europskih nestabilnosti i ratova i iskustvo našeg velikog Domovinskog rata posebno naglašavaju važnost vojske u osiguranju državnosti i sigurnog međunarodnog položaja.
Ustavni poredak, skrb o sigurnosti građana, osobitosti zemljopisnog položaja, produženost granice i promjene u europskim standardima naglašavaju važnost djelovanja hrvatske policije.
Hrvatski branitelji dali su neprocjenjiv doprinos uspostavi i očuvanju neovisne i samostalne Hrvatske i time postali jednim od stupova samopouzdanja, obrane i sigurnosti zemlje.
Čast, ponos i ugled hrvatskih branitelja mjera su našeg samopoštovanja.
Država mora cijeniti i osigurati potrebna prava hrvatskim braniteljima i njihovim obiteljima.
Zaštita prava hrvatskih branitelja mora postati sastavnim dijelom skrbi o sigurnosti, vrijednostima i obrani Hrvatske.
Pripremili smo novi zakon o pravima hrvatskih branitelja i članova njihovih obitelji.
Pobjeda u Domovinskom ratu i na njoj utemeljen mir u ovom dijelu Europe naš su doprinos stvaranju uvjeta za izgradnju nove zajedničke Europe i europske zajedničke sigurnosne i obrambene politike.
U tom duhu želimo razvijati naše oružane snage, našu policiju i naš sustav obrane i unutarnjih poslova.
Strategija obrane mora skladno obuhvatiti sve sastavnice sigurnosti zemlje, od osiguranja stabilnog demokratskog razvoja, političke i gospodarske stabilnosti, do sigurnosti granica.
Hrvatski vojnik i policajac u tomu su na istom zadatku.
Strategija treba odražavati realne procjene razvoja sigurnosnih prilika u neposrednoj regiji i na širem europskom planu.
Hrvatska obrambena strategija mora biti usklađena s nacionalnim interesima i ugrađivati ih u europsku mirovnu i obrambenu zajednicu s punom spremnošću na buduće sudjelovanje u europskim obrambenim snagama, s punom odgovornošću spram skladnog djelovanja Europske unije i NATO saveza i s punom spremnošću na preuzimanje obveza koje proizlaze iz potpore i članstva u tim integracijama.
Strategija obrane mora biti utemeljena na političkim i znanstvenim procjenama sadašnjeg stanja sigurnosnih prilika i tendencija na regionalnom i širem planu s dinamički postavljenim planovima razvoja i djelovanja.
Pravnim mjerama treba odrediti i osigurati odgovornost i provjeru u sustavu obrane.
Hrvatskoj treba moderna vojna strategija.
Ubrzano približavanje punopravnom članstvu u NATO savezu, članstvo u programu «Partnerstvo za mir», aktivno sudjelovanje u brojnim sigurnosnim programima i inicijativama, brojne dvostrane i višestrane vježbe i koordinacija sigurnosnih aktivnosti, kao i ukupni sigurnosni prioriteti Hrvatske, nameću potrebu za cjelovitom i modernom vojnom strategijom.
Vojna strategija mora polaziti od objektivne procjene sigurnosnog stanja u neposrednom okruženju Hrvatske i mogućih perspektiva daljeg razvoja.
Mora integrirati i procjene dinamičnog razvoja europskih i međunarodnih sigurnosnih prilika.
Hrvatskoj treba malobrojna, djelotvorna i moderno opremljena vojska, koja će djelovati na načelu strogo određene zapovjedne odgovornosti, kroz kvalitetan ustroj, cjelovit i suvremen sustav veza, kompjutorizaciju svih sastavnica i strogi parlamentarni nadzor.
Potrebna je vrhunska kvaliteta i obučenost uz stalno obrazovanje.
Vojna strategija mora koristiti iskustva Domovinskog rata.
Sustav zapovijedanja valja pojednostavniti i modernizirati.
Potrebna je profesionalizacija i depolitizacija sustava obrane.
Neizostavan je razvoj vlastitih znanstvenih potencijala i projekata, kao i planska tehnička obnova.
Strateški ustroj i raspored profesionalnih jedinica treba uspostaviti prema strategiji nacionalne sigurnosti.
Hrvatska policija stup je sigurnosti države i društva.
Njena je zadaća skrb o sigurnosti građana, demokratskih institucija države, zaštita ustavnopravnog poretka i borba protiv kriminala, korupcije i terorizma.
Hrvatski policajac prvi je krenuo u obranu zemlje.
Hrvatski policajac danas stoji na njenim granicama.
Časnijeg puta nema.
Prošlost obvezuje.
Obvezuje na pojačanu skrb o općoj sigurnosti u društvu.
Na žestoku borbu protiv općeg porasta kriminala.
Na ustrajnije preventivno djelovanje.
Na žestoki udar po organiziranom kriminalu, korupciji i gospodarskom kriminalu – osloboditi Hrvatsku organiziranog kriminala glavna je neposredna zadaća hrvatske policije i njen doprinos nacionalnoj sigurnosti.
Potrebna je i sigurnost policije.
Hrvatski policajac treba zaštitu osobne sigurnosti i radnog mjesta.
Nesigurnost u policijskom poslu ne može biti jamstvo sigurnosti društva.
Potrebne su profesionalne i stručne procjene ukupnih sigurnosnih prilika, stanja sigurnosti državnih granica i čuvanja granične crte.
Potreban je stabilan sustav financiranja.
Uvjerljivost i pouzdanost hrvatske policije povezana je i s učinkovitim djelovanjem pravosuđa.
Potreban je novi Zakon i novi ustroj Ministarstva unutarnjih poslova.
Potrebna je Policijska akademija.
Stručna analiza osposobljenosti i na njoj utemeljena kadrovska obnova policije.
Potreban je Kodeks ponašanja hrvatskog policajaca.
Žurno ćemo donijeti cjelovit Nacionalni program borbe protiv svih oblika organiziranog kriminala te gospodarskog kriminala i korupcije.
Žurno ćemo donijeti novi Nacionalni program borbe protiv narkomanije.
Želimo vratiti hrvatskog policajca u svako mjesto i naselje.
Građanin mora znati u koga se može pouzdati u nevolji.
Hrvatska će napredovati kao sigurna i mirna zemlja za nas, za naše goste, za poslovni svijet, za turiste.
I hrvatski policajac vidi Hrvatsku kao mirnu i uljuđenu europsku zemlju.
HRVATSKA I SVIJET
Vanjska politika.
1. Vanjska politika. Mir u kući, mir sa svijetom.
Temeljne su sastavnice vanjske politike Hrvatske demokratske zajednice:mir, sloboda i razumijevanje među državama i narodima,
učvršćenje međunarodnog položaja Hrvatske,
stvaranje uvjeta za ostvarenje temeljnih strategijskih prioriteta uključivanjem u europske i transatlantske političke, sigurnosne i gospodarske integracije,
rješavanje otvorenih pitanja preostalih iz procesa raspada bivše države,
uspostava dobrosusjedskih odnosa i suradnje sa svim susjednim zemljama na načelima ravnopravnosti i uzajamnosti,
razvijanje prijateljskih odnosa s najvažnijim čimbenicima i državama u svijetu te
jačanje gospodarskog položaja Hrvatske.
U ostvarenju tih temeljnih ciljeva Hrvatska mora polaziti od vlastitih nacionalnih interesa i ostvarivati ih u skladu s načelima međunarodnog prava, konstruktivnog dijaloga, uzajamnog poštovanja, ravnopravnosti i uzajamnosti.
Ostvarenju tih načela Hrvatska demokratska zajednica pridonosit će vlastitom ulogom u oblikovanju i provođenju aktivne, dinamične, samostalne i diplomatski profilirane vanjske politike Republike Hrvatske.
Hrvatska demokratska zajednica svjesna je povezanosti međunarodnog položaja zemlje s njenim unutarnjim odnosima i međunarodnim obvezama.
Mir u kući jamstvo je mira sa svijetom.
Program Hrvatske demokratske zajednice upravo zato naglašava da je konsolidacija unutarnjih prilika ključna pretpostavka aktivne i učinkovite vanjske politike koja može ubrzati ostvarenje strategijskih prioriteta zemlje i na tom putu riješiti postojeća otvorena pitanja.
Hrvatska demokratska zajednica prepoznaje povijesnu važnost ključnih suvremenih procesa u epohalno izmijenjenim međunarodnim odnosima posljednjih godina.
U Europi upravo nedovršenost toga procesa presudno utječe na oblikovanje gospodarskog, političkog i sigurnosnog sustava duž političkog prostora nekadašnje tzv. crte razdjelnice, od Baltika do Jadrana.
Prostor nekadašnje intenzivne i izravne konfrontacije nudi se kao mjesto nove suradnje i partnerstva.
Izgradnja nove jedinstvene Europe bez crta podjele upravo Hrvatskoj, zbog njena osobita položaja koji povezuje sredozemnu i srednjoeuropsku dimenziju, pruža posebno vrijedne mogućnosti.
Ulazak Hrvatske u Europsku uniju, kao prioritet državne i vanjske politike, u tom je pogledu i doprinos Hrvatske procesu bez povijesnog presedana na kontinentu – stvaranju zajedničke Europe.
Stradavajući od europskih podjela i sukoba europskih sila Hrvatska ima osobit interes da se taj proces nastavi i ubrza, jednako kao što je osobita i njena odgovornost da unutarnjom konsolidacijom, nastavkom demokratizacije i ubrzanim gospodarskim razvojem pridonese tom procesu.
Time će istodobno preuzeti i svoj dio odgovornosti za osiguranje trajnog sustava mira, sigurnosti i stabilnosti na jugoistoku Europe.
Za Hrvatsku kao zemlju složenog i izazovnog geopolitičkog položaja od presudne je važnosti prepoznati i aktivno pratiti razvoj međunarodnih prilika, odgovore na temeljne izazove ugrađivati u strategiju nacionalne sigurnosti i na tim osnovicama razvijati aktivnu vanjsku politiku i diplomatsko djelovanje.
2. Prioriteti. EU i NATO.
Punopravno članstvo u Europskoj uniji kao jezgri stabilnog mira, demokratskih sloboda i gospodarskog razvoja temeljni je cilj Republike Hrvatske.
Europska unija potvrđuje se i u današnjim međunarodnim okolnostima kao nezamjenjiv stožer ukupne stabilnosti i razvojnih perspektiva cijeloga kontinenta.
Širenje EU na prostor Srednje Europe i bivšeg europskog istoka te produbljivanje odnosa sa svim europskim državama bez obzira na članstvo, otvara potencijalno novu, jedinstvenu stranicu u povijesti Europe.
Europa bez ratova i sukoba nesporno je i za Hrvatsku mjesto sigurnog i slobodnog razvoja.
Hrvatska demokratska zajednica razumije takvu ideju Europe kao prostor za zajedništvo svih europskih naroda i država u izgradnji budućnosti utemeljene na zajedničkim vrijednostima i načelima, uz očuvanje državnih, nacionalnih, političkih, kulturnih i gospodarskih samobitnosti te uz njihovu ravnopravnu suradnju i prožimanje.
Snažno podupirući takvu viziju Europe i takvu većinsku orijentaciju hrvatskih građana Hrvatska demokratska zajednica svjesna je da su unutarnje reforme, opća konsolidacija sustava, snažniji gospodarski razvoj i intenzivnije vanjskopolitičko djelovanje u područjima koja utječu na dinamiku odnosa Hrvatske i Europske unije ključni preduvjet ubrzanog i individualno vrednovanog institucionalnog ulaska u punopravno članstvo Europske unije.
Program Hrvatske demokratske zajednice potvrđuje da je za kvalitetan, razrađen i dinamičan iskorak iz postojećeg stanja relativno statičnih i uvjetovanih odnosa Hrvatske i Europske unije i za prijelaz u novu etapu potrebna i nova unutrašnjopolitička dinamika, s vjerodostojnim mandatom za provedbu sveobuhvatnih institucionalnih reformi.
Proces stvaranja nove zajedničke Europe povijesno je suviše vrijedan da bi ijedna europska zemlja mogla iz njega ostati isključena.
Nema zajedničke europske kuće sa zaključanim sobama.
Zbog vlastitog razvoja i sigurnosti Hrvatska ima izrazite interese sudjelovati u izgradnji zajedničke Europe te je apsolutni prioritet hrvatske vanjske politike oblikovati takvu strategiju i diplomatsku platformu koja će osigurati da Hrvatska ostane aktivno uključena u proces proširenja Unije.
U procesu širenja NATO saveza, u kojemu po prirodi svojeg međunarodnog položaja Sjedinjene Države imaju vodeće mjesto i ulogu, SAD pokazuju kontinuirani interes za strategijskim prostorom koji uključuje i Hrvatsku.
Interes je Republike Hrvatske graditi svoj međunarodni i sigurnosni položaj i na temelju tog interesa, razvijajući i produbljujući odnose sa Sjedinjenim Državama.
Širenje Europske unije i NATO saveza Hrvatska demokratska zajednica vidi kao komplementarne procese usmjerene ka snaženju svih parametara europske sigurnosti i mira.
Pozitivan razvoj odnosa Sjedinjenih Država i Ruske Federacije, te Europske unije i Ruske Federacije dodatno podcrtavaju važnost aktualnih odnosa vodećih svjetskih sila.
Hrvatska demokratska zajednica vjeruje da je upravo konsenzus interesa najvažnijih čimbenika međunarodnih odnosa, uz uvažavanje interesa naroda i država jugoistoka Europe, najvažnija osnovica za uspostavu trajnog mira na jugoistoku Europe.
Sjedinjene Države u tomu mogu preuzeti predvodničku ulogu.
Razvijanje i produbljenje odnosa sa Sjedinjenim Američkim Državama za Hrvatsku demokratsku zajednicu usporedni je stožerni stup državne politike i vanjskopolitičke strategije.
Hrvatska i Sjedinjene Države imaju tradiciju razvijenih odnosa.
Sjedinjene Države odigrale su osobito važnu ulogu u ukupnoj promjeni političkog odnosa međunarodne zajednice prema ratu i krizi na prostorima Hrvatske i neposrednog susjedstva, a prijateljsko partnerstvo unaprijeđeno nakon operacije “Oluja” potvrdilo je interes Sjedinjenih Država za promjenom odnosa snaga i uspostavom nove strateške ravnoteže na prostoru jugoistočne Europe.
Ta je doktrina svoju kasniju potvrdu našla u Sporazumu iz Daytona za mir u Bosni i Hercegovini koji je u osnovi proizašao iz političke logike prethodnih Washingtonskih sporazuma.
U oba pregovaračka procesa Sjedinjene Države i Hrvatska razvile su intenzivnu suradnju.
Sjedinjene Države odigrale su i nemjerljivo važnu ulogu u mirnoj reintegraciji Istočne Slavonije.
U svim političkim i vojnim procesima na prostorima jugoistočne Europe Sjedinjene Države javljaju se kao ključni i pouzdani saveznik mira i osiguranja stabilnosti.
Aktivno sudjelovanje u antiterorističkoj koaliciji Hrvatska demokratska zajednica drži prioritetom hrvatske vanjske politike s pozicije ukupne međunarodne vjerodostojnosti zemlje i potvrđivanja sigurnosne orijentacije na transatlantske integracije, ali i sa stanovišta jačanja položaja i potencijala Hrvatske u suočavanju s raznorodnim sigurnosnim izazovima i rizicima koji na jugoistočnim državnim granicama još preostaju kao posljedice rata ili nedovršenog političkog i sigurnosnog profiliranja te regije.
Jačanje i transformacija sustava Ujedinjenih naroda za Hrvatsku demokratsku zajednicu također je jedan od prioriteta vanjske politike.
Promjene u sadržaju međunarodnih odnosa, nova raspodjela političke moći, potreba za djelotvornijim odgovorom UN na sigurnosne, ali i humanitarne i druge krize, zajedno s nerijetkim primjerima nedjelotvornosti UN sustava u kriznim područjima, nesporno potvrđuju da je međunarodnopravni sustav potrebno uskladiti s novom strukturom međunarodnih odnosa.
Istodobno, Hrvatska treba naglašeno aktivno sudjelovati u radu svih najvažnijih međunarodnih institucija radi održavanja visokog političkog profila u kontekstu ostvarenja navedenih prioriteta.
Hrvatska demokratska zajednica prepoznaje da je rastući gospodarski i socijalni jaz u svijetu potencijalno najveće izvorište nestabilnosti u desetljećima koja dolaze.
Istodobno, neobuzdani procesi globalizacije izravno utječu na nacionalnu sigurnost i unutrašnju stabilnost nerazvijenih i srednje razvijenih zemalja.
Neuspjeh pregovaračkih procesa o svjetskoj trgovini upozorava.
Kao tranzicijska država na sigurnosno osjetljivom, a istodobno gospodarski atraktivnom prostoru, Hrvatska ima poseban interes pratiti ove procese, uključiti ih u procjene svoje nacionalne sigurnosti i oblikovati vanjskopolitičku platformu koja će amortizirati njihove negativne učinke.
3. Odnosi sa susjedima. Otvoreni i odlučni.
Hrvatska ima poseban interes za trajnom stabilizacijom jugoistočne Europe, za osiguranjem trajnog mira i razvoja ovog dijela Europe, za uspostavom dobrosusjedskih odnosa suradnje na osnovu ravnopravnosti i uzajamnosti i za trajnim rješavanjem otvorenih pitanja preostalih iz procesa sukcesije bivše države političkim putem i na osnovu međunarodnog prava.
HDZ pozdravlja odluku Europske unije sa Solunskog sastanka na vrhu 2003. godine u kojoj se otvara jasna perspektiva svim zemljama u ovom dijelu Europe za punopravno članstvo u Europskoj uniji.
Hrvatska demokratska zajednica prepoznaje osobitu vrijednost u raznolikosti hrvatskog susjedstva i želi na toj činjenici graditi razrađenu vanjsku politiku – upravo političke, gospodarske i institucionalne razlike u našem susjedstvu potvrđuju da državni individualitet valja prihvaćati kao uporišnu točku u procesu izgradnje novih europskih integracija.
Kao srednjoeuropska i sredozemna država, koja se svojim geopolitičkim sastavnicama dodiruje i s podunavskom, balkanskom i drugim europskim regijama, koja graniči s članicama Europske Unije i NATO saveza, ali i s prostorom objektivno još nedovršene sigurnosne slike, Hrvatska zbog interesa vlastite sigurnosti i razvoja vidi politiku dobrosusjedstva kao stožernu sastavnicu svoje vanjske politike.
Svoje odnose sa susjednim državama Hrvatska želi razvijati na načelima dobrosusjedstva, uzajamnog poštivanja suvereniteta, samostalnosti i teritorijalnog integriteta, ravnopravnosti i rješavanja otvorenih pitanja političkim sredstvima kroz izravne uzajamne pregovore, na načelima međunarodnog prava, ili uz međunarodnu pravnu pomoć.
Hrvatska posebno vrednuje činjenicu da je dio njenih susjeda u članstvu Europske unije.
Razvijajući ukupne uzajamne političke, gospodarske, kulturne i ostale odnose s tim državama u duhu Unije te rješavajući pojedina otvorena pitanja u skladu s pravnim i političkim standardima Unije, Hrvatska želi pridonijeti širenju europske ideje.
Hrvatska pozdravlja procese demokratizacije i političke stabilizacije na svojim istočnim granicama.
Odnosi Hrvatske i Srbije i Crne Gore od presudne su važnosti za trajnu stabilnost ovog dijela Europe.
Hrvatska treba razvijati dobru suradnju sa svim susjedima.
Rješavanje preostalih otvorenih pitanja, prije svega sudbine nestalih i zatočenih hrvatskih branitelja i civila te pograničnih i drugih pitanja, treba ubrzati ukupnu normalizaciju odnosa i jačanje dobrosusjedstva, osigurati povratak izbjeglicama i jamčiti nepovredivost prava vlasništva.
4.  Bosna i Hercegovina. Za prijateljske i dobrosusjedske odnose.
Hrvatska i Bosna i Hercegovina dvije su susjedne i prijateljske zemlje koje dijele jednu od najdužih granica u Europi.
Ukupni povijesni razlozi, geografska povezanost, život hrvatskog naroda u Bosni i Hercegovini, kao i iskustva iz novije povijesti, potvrđuju utemeljenost posebnog interesa i upućenosti Hrvatske na dobrosusjedstvo i prijateljstvo s Bosnom i Hercegovinom.
Hrvatska demokratska zajednica drži da hrvatska politika prema Bosni i Hercegovini, kao strategijski važnom pitanju ukupne hrvatske državne politike, ali i važnom pitanju trajnog uređenja sustava sigurnosti i stabilnosti na jugoistoku Europe, treba polaziti od poštivanja suvereniteta i teritorijalnog integriteta susjedne države, na temelju ustavnog uređenja koje će omogućiti punu ravnopravnost, konstitutivnost i suverenost svih triju naroda na cijelom području BiH.
Polazeći od odredbi hrvatskog Ustava te svojih međunarodnih prava i obveza Hrvatska će, kao supotpisnica Sporazuma iz Daytona, odlučno podupirati napore za očuvanjem statusa ravnopravnosti, konstitutivnosti i suverenosti hrvatskog naroda u Bosni i Hercegovini.
Hrvatska treba osobito jačati gospodarsku, kulturnu i druge oblike suradnje s hrvatskim institucijama u Bosni i Hercegovini radi jačanja gospodarskog i društvenog položaja hrvatskog naroda u BiH kao preduvjeta ukupne stabilnosti susjedne države i kao realnu osnovu njena političkog i administrativnog ustroja prema Sporazumu iz Daytona.
HDZ smatra da je slobodan povratak izbjeglica na cijelom prostoru BiH jedan od ključnih preduvjeta trajne samoodrživosti Bosne i Hercegovine.
HDZ osjeća posebnu odgovornost prema hrvatskom narodu u BiH, koji kao demografski najmanji konstitutivni narod, u tom procesu nailazi na sve veće teškoće i opasnosti.
Hrvatska demokratska zajednica podupire napore međunarodne zajednice za uspostavom trajnog mira i stabilnosti u BiH.
5. Međunarodni kazneni sud za bivšu Jugoslaviju. Istina i pravda, temelj suradnje.
Hrvatska demokratska zajednica u potpunosti podržava suradnju Republike Hrvatske s Međunarodnim kaznenim sudom za bivšu Jugoslaviju u Den Haagu, osuđuje sve ratne zločine i zalaže se za privođenje ratnih zločinaca pravdi.
Hrvatska je jedna od začetnica ideje o Međunarodnom kaznenom sudu za bivšu Jugoslaviju.
Hrvatsku je u toj inicijativi vodio osjećaj pravde i zauzimanja za kažnjavanjem ratnih zločinaca.
Upravo zbog toga Hrvatska je usvojila i odgovarajuće unutrašnje zakonodavstvo i otvorila proces suradnje s međunarodnim kaznenim sudom.
Ratni je zločin individualan.
Hrvatska demokratska zajednica ne može prihvatiti da individualne optužnice postaju okvir za posredovanje kolektivne krivnje i odgovornosti.
Upravo zbog takvih okolnosti Hrvatska ima potrebu i povijesnu obvezu ustrajavati na obrani političke istine o svojoj novijoj povijesti.
Međunarodni kazneni sud za bivšu Jugoslaviju mora djelovati isključivo u okviru sadržaja i duha Statuta Suda i mandata Vijeća sigurnosti Ujedinjenih naroda.
Hrvatska je potvrdila svoju vjerodostojnost kao zrela članica međunarodne zajednice i uspostavila stabilan pravni sustav koji može preuzeti obveze Međunarodnog kaznenog suda za bivšu Jugoslaviju.
6. Iseljeništvo. Most prema svijetu.
Hrvatska ima posebnu odgovornost spram Hrvata u inozemstvu.
Iseljena Hrvatska za domovinsku Hrvatsku ima višestruko značenje – ona je istodobno i odraz naše tegobne povijesti i slika naše suvremenosti.
Ona upućuje na sudbinu u prošlosti i otvara mostove prema suvremenome svijetu.
Hrvatska demokratska zajednica posebno cijeni značajan doprinos hrvatskih iseljenika u širenju razumijevanja među narodima i jačanju međunarodne suradnje.
Hrvatsko iseljeništvo ima osobite zasluge za snažnu potporu u obrani slobode i uspostavi nezavisnosti Republike Hrvatske.
Djelovanje hrvatskog iseljeništva na međunarodnom planu i djelatna potpora tijekom Domovinskog rata ugrađeni su u temelje suvremene hrvatske državnosti.
Domovinska i iseljena Hrvatska jednako su zaslužne i to zajedništvo ostaje zalog napretka Hrvatske.
Hrvatska demokratska zajednica drži da hrvatsko iseljeništvo podupire demokratsku stabilnost i napredak Hrvatske kao moderne europske države s nacionalnim, kulturnim i duhovnim identitetom i samobitnošću.
Hrvatska demokratska zajednica odlučno podupire ostvarenje ustavnih prava hrvatskih državljana s prebivalištem u inozemstvu, uključujući i aktivno i pasivno izborno pravo, te ćemo uvesti postupak glasovanja dopisnim putem.
Hrvatsko iseljeništvo osobito je važno za očuvanje nacionalnog, duhovnog i kulturnog identiteta hrvatskog naroda i za širenje međunarodne kulturne suradnje.
Hrvatska demokratska zajednica ustrajat će na boljem informiranju hrvatskog iseljeništva te poticati rad hrvatskih dopunskih škola, kao i školovanje mladih naraštaja u hrvatskih školama i sveučilištima.
Umirovljenicima ćemo pružati pomoć u smještaju u domove za umirovljenike, a poduzetnicima omogućiti jednake uvjete za sudjelovanje na natječajima u domovini.
Hrvatska demokratska zajednica cijeni sposobnost naših iseljenika te njihov nesporni doprinos znanosti i razvitku gospodarstva u zemljama u kojima žive te ih poziva da se uključe u naše programe kojima ćemo omogućiti brži razvitak domovine.
Hrvatska demokratska zajednica ustrajat će da se hrvatskoj nacionalnoj manjini u europskim zemljama osigura najviša razina pravne zaštite, kao i očuvanje i razvitak njihovog nacionalnog identiteta.
OD PANONIJE DO JADRANA
Gospodarstvo zemljopisa. Naša infrastruktura u eurointegracijama.
Naš zemljopisni položaj naša je najveća strateška vrijednost.
Ideja o integralnoj povezanosti Hrvatske, od Panonske ravnice do Jadranskog mora, od poljoprivrede do turizma, od prometnica do brodogradnje otvara nove šanse i potencijale na pozornici Europe koja se integrira u zajednički dom.
Zajednička Europa nije samo politička ideja.
Ona nosi svoje ogromne gospodarske potencijale.
Upravo zbog svojeg položaja Hrvatska u njima može naći svoje mjesto.
Hrvatska je u srcu Europe kao sredozemna, srednjoeuropska i podunavska zemlja.
Hrvatska je na sjecištu važnih putova gospodarske razmjene, novih prometnih, energetskih, komunikacijskih i drugih magistrala koje na novi način povezuju europski istok i zapad, sjever i jug.
Od Panonije do Jadrana otvaraju se putovi naših unutrašnjih veza s ogromnim gospodarskim koristima i te je putove moguće uvezati u novu europsku infrastrukturu.
Europska unija i zemlje srednje i istočne Europe razvijaju posve nove odnose, praćene porastom gospodarske suradnje, izgradnjom novih prometnica, energetskim povezivanjem, zajedničkim projektima.
Europska unija i Rusija na epohalnom su putu izgradnje uzajamnosti bez presedana u povijesti kontinenta: politička ideja praćena je gospodarskim projektima, novim prometnicama, magistralama komunikacijskih kanala, zračnim prometom, novim pravcima transporta energije...
NATO savez se širi i premješta svoju vojnoindustrijsku infrastrukturu ka srednjoj i jugoistočnoj Europi: premještaj je praćen i golemim gospodarskim i razvojnim potencijalima.
Na takvom strategijskom krajoliku naći ćemo mjesto za Hrvatsku i razvijati nove velike nacionalne infrastrukturne i gospodarske projekte.
Prometnice i transportnu infrastrukturu ugradit ćemo u europski sustav prometa i koridora.
Naše jadranske luke i željeznice ugradit ćemo u novi europski sustav prijevoza roba.
Industrijske zone i tehnološke parkove na obali i u unutrašnjosti razvijat ćemo povezujući na povoljnom geoekonomskom položaju europske financijske i sirovinske izvore s našim znanjem i radom.
Naši su potencijali u energetskom povezivanju Europe iznimno veliki.
Od istočne i srednje Europe preko Panonije i Jadrana vode najkraći putovi od najbogatijih energetskih izvora europskog istoka do najpotrebnijih tržišta europskog zapada i svijeta.
Skrbeći o svojem bogatstvu i prirodi, razborita državna politika na toj činjenici gradi i strategijsku političku perspektivu zemlje.
Naše riječne potencijale spojit ćemo s europskom mrežom riječnih plovnih putova.
Našim se zračnim lukama otvaraju nove perspektive u takvoj strategiji ugradnje vlastitih potencijala u novu europsku strategiju razvoja.
Politička integracija s Europskom unijom nije sama sebi cilj.
Jedino puna integracija s europskim sustavima prometa, prijevoza, prijenosa energije i drugim velikim infrastrukturnim sustavima može osigurati da i taj politički cilj bude ostvaren i da ne ostanemo izvan glavne matice europskog gospodarskog povezivanja.
To možemo učiniti ako svoje potencijale ugradimo u europske ciljeve.
Nova Europa Hrvatskoj otvara nove razvojne i gospodarske mogućnosti.
Politički stabilna, pravno uređena i sigurna Hrvatska sposobnošću svojih ljudi i svojim zemljopisnim položajem može postati privlačnim poslovnim odredištem Europe.
Promet, pomorstvo, veze. Naše spojnice s Europom
Naša strategija prometnog razvitka temeljila se i u prvom razdoblju u kojem je naša stranka upravljala Hrvatskom, a temelji se i danas na brzom dovršetku izgradnje planirane mreže autocesta.
Prometni sustav mora razvojno i gospodarski svrhovito povezati sva područja Hrvatske radi uravnoteženog gospodarskog, demografskog i društvenog razvoja.
Istodobno, prometni sustav mora bi komplementaran i spojen s glavnim europskim pravcima.
Gradimo da bismo Hrvatsku povezali s Europom.
Zaustavit ćemo negativne procese, pad prometa i poslovnu neučinkovitost Hrvatskih željeznica i pokrenuti temeljitu modernizaciju i izgradnju suvremenih pruga.
Modernizirat ćemo jadranske luke i cjelovitim razvojnim programima lukama dati posve novo mjesto u gospodarskoj strategiji zemlje.
Naše luke, u sredozemnom srcu Europe, sa srednjoeuropskim zaleđem i otvorenošću prema zapadnim tržištima, u našem programu postaju okosnicom državne strategije razvitka.
Razvitak luka, brodarstva i brodogradnje kao našeg potencijala u novoj europskoj prometnoj i prijevozničkoj koncepciji pridonijet će gospodarskoj obnovi i porastu zaposlenosti.
Razvitkom luka povezat ćemo financijske interese zapadnoeuropskih poslovnih središta sa sirovinskim potencijalima našeg zaleđa i tržištima istočne Europe.
Pokrenut ćemo program izgradnje malih zračnih luka i heliodroma na jadranskim otocima.
Zagrebačku zračnu luku modernizirat ćemo i opremiti da postane europsko tranzitno središte.
Pokrenut ćemo program revitalizacije hrvatskih riječnih putova, uključujući i plovnost rijekom Savom.
Dovršit ćemo i modernizaciju Vukovarske luke.
Osigurat ćemo konkurenciju u području telekomunikacija radi snižavanja cijena za građane.
Projektom e-Hrvatska omogućit ćemo jeftin i masovan pristup Internetu.
Turizam. Zrcalo Hrvatske.
Povezujući vrijednosti svoje unutrašnjosti i svojih ravnica s vrijednostima svoje jadranske obale i otočja Hrvatska se otvara Europi kao privlačno i kulturno odredište.
Nedostataka ne nedostaje.
Svjesni smo loših cesta, slabih veza između kopna i otoka, nedovoljnog broja hotela, nedostatne ponude, loše opremljenosti, zastarjelog pristupa, neodgovarajućeg odnosa cijena i usluga, kratkoće sezone, loših komunalija po gradićima i otocima...
Strategija razvoja turizma ne postoji.
Potpuno je izostala cjelovita razrada potencijalno najvažnije poluge rasta zaposlenosti i bruto društvenog proizvoda ostvarivog kroz povezanost turizma s domaćom poljoprivrednom i drugom proizvodnjom.
Privatizacija potencijalno najvrjednije sastavnice hrvatske imovine obavlja se pod sjenom političkih interesa, bez cjelovite strategije i bez utjecaja na kvalitetu turističke ponude.
Hrvatski turizam treba viziju.
Hotelijer, gradonačelnik, vlasnik apartmana, brodar, ugostitelj, policajac na rivi, mladić na recepciji... svi trebaju danas vidjeti sutrašnju sliku svog hotela, gradića, apartmana, konobe.
I učiniti sve da bi ostvarili tu predodžbu.
Država treba napustiti dosadašnji način rada u turizmu.
Njena je zadaća pripremiti strategiju, naći kapital i potaknuti sposobne nove menadžere.
Turizam odražava opće stanje gospodarstva i društva.
Zato želimo promijeniti lice Hrvatske da bi njena slika i u turizmu bila privlačnija.
Privatizaciju u turizmu dovest ćemo u funkciju gospodarskog razvitka zemlje i uspostavljanja visokih standarda kvalitete turizma te očuvanja prirode i okoliša.
U privatizaciju ćemo uključiti i hrvatsko iseljeništvo, hrvatske poduzetnike iz svijeta, velike agencije i svjetske hotelske lance.
Povezat ćemo proizvodnju i ponudu kontinentalne i jadranske Hrvatske.
Hrvatska poljoprivreda i njeni proizvodi s programima zdrave hrane svoju perspektivu trebaju povezati s razvitkom hrvatskog turizma na tržišnim osnovama.
Dovršit ćemo standardizaciju i kategorizaciju hotela prema svjetskim kriterijima.
Potaknut ćemo program izgradnje obiteljskih i malih hotela vrhunske opreme i ponude.
Unaprijedit ćemo sustav prijema turista od granice do njihovih odredišta ubrzanjem procedura, posebnim koridorima, podizanjem standarda ponude uz prometnice i modernizacijom brodske i trajektne flote.
Novom strategijom ponude i učinkovitijim međunarodnim nastupom produžit ćemo turističku sezonu.
Mjerama gospodarske politike i koordinacijom s lokalnom samoupravom poboljšat ćemo komunalnu infrastrukturu naših turističkih područja.
Potaknut ćemo izradu programa gospodarskog vrednovanja kulturnih vrijednosti i programa na Jadranu u sklopu turističke ponude.
Posebnim programima oživjet ćemo turističke potencijale unutrašnjosti, osobito Gorskog Kotara, Like i drugih regija, uz razvijanje seoskog, obiteljskog, sportskog, lovnog i drugih oblika suvremenog turizma.
Razvijat ćemo nautički turizam i njegovu infrastrukturu.
Razvitak otoka. Otoci nisu sami
Razvitak jadranskih otoka mjera je razvitka cijele države.
Vlada HDZ-a donijela je, a hrvatski Sabor usvojio, Nacionalnu strategiju razvitka otoka i Zakon o otocima koju koalicijska Vlada pod vodstvom SDP-a nije primjenjivala.
Otoci su zaboravljeni.
Zaštitit ćemo pomorsko dobro,
urediti imovinsko-pravne i zemljišne odnose,
potaknuti programe državnog subvencioniranja zapošljavanja na otocima,
osigurati bolju vodoopskrbu,
potaknuti razvoj otočne poljoprivrede
i turizma...
Hrvatska se mora vratiti na otoke.
Predložit ćemo zakonske mjere za zaštitu pomorskog dobra uključujući zabranu prodaje otoka, poluotoka i obalnog pojasa.
Ustrojit ćemo osnivanje katastarske baze podataka jadranskih otoka.
Uvest ćemo olakšice za mjesno stanovništvo i prijevoz otočana te modernizirati povezanost među otocima i otoka s kopnom.
Pokrenut ćemo nacionalni program obnove i podizanja novih maslinika i vinograda s pratećim poticajnima mjerama, od bespovratnih sredstava i subvencija do nižih kamatnih stopa.
Osigurat ćemo učinkovit sustav preventivne zaštite od požara i stalni sustav satelitskog nadzora nad šumama i poljoprivrednim zemljištem na otocima i u priobalju radi zaštite od požara.
Otoci nisu sami.
HRVATSKO DRUŠTVO
Zdravstvo. Bez liste čekanja.
Vrijednost društva mjeri se njegovim odnosom prema bolesnima i onima koji trebaju pomoć.
Briga države za narodno zdravlje mora biti u samom vrhu državnih prioriteta i mora odgovarati želji svakog pojedinca da živi zdravo i dugo.
Zdravstvo mora podizati kvalitetu života.
Mora biti dostupno svima.
Zdravstvo u Hrvatskoj danas nije zdravo.
Nezadovoljstvo liječnika nadopunjuje se nezadovoljstvom pacijenata.
Nesigurnost među zdravstvenim djelatnicima dovodi do nesigurnosti korisnika koji ostaju bez dijelova zdravstvene zaštite.
Zapostavljenost zdravstvenih djelatnika stvara krut i nedostupan sustav koji zanemaruje i stručne ustanove i sindikate.
Reforma zdravstva nije uspjela.
Javnost o njoj ionako nikada nije raspravljala niti se objavljuju ili ocjenjuju njeni rezultati.
Troše se ogromna financijska sredstva, uključujući i velike investicije i beskorisno plaćanje savjetničkih i tzv. intelektualnih usluga, a sve to bez rezultata.
Zbog golemih građevinskih investicija već su zaduženi budući naraštaji.
Sustav financiranja izmakao je stručnom planiranju i kontroli.
Oprema se kupuje bez natječaja, u investicije se ulazi bez planova.
Nadzora nad kontrolom cijena lijekova i medicinskih proizvoda nema.
Zdravstveni sustav u protekle tri godine zadužio se za 4 milijarde kuna, uz tržišne kamate.
Zdravstvene ustanove dužne su još 2 milijarde kuna.
Stanje hrvatskog gospodarskog organizma to ne može izdržati.
Zdravstvu je potrebna svježa krv.
Potrebni su jasni ciljevi i programi za svako pojedino područje.
U primarnoj zdravstvenoj zaštiti ćemo nastaviti proces privatizacije.
Nužno je hitno omogućiti i obveznu specijalizaciju opće/obiteljske medicine i tako programe uskladiti sa zahtjevima EU.
Treba precizno utvrditi «paket usluga» obuhvaćen obveznim osiguranjem.
Uvest ćemo sustavno praćenje ukupnih troškova po osiguraniku i tako omogućiti racionalizaciju financijskih sredstava bez smanjenja razine zdravstvene zaštite.
Preventivne zdravstvene programe će preuzeti primarna zdravstvena zaštita na temelju posebne financijske stimulacije.
Cilj mora biti produljenje očekivanog trajanja životnog vijeka i poboljšanje općeg zdravstvenog stanja pučanstva.
Posebnim i obvezujućim programima treba smanjiti smrtnost novorođenčadi i dojenčadi te unaprijediti zdravstvenu zaštitu žena.
U primarnoj stomatološkoj zaštiti želimo uvesti programe obvezne stomatološke zaštite s cjelokupnim programom prevencije koji uključuje obvezne preglede te fluoridaciju zubiju i vode za piće, a troškove pokriti obveznim osiguranjem.
Ostale usluge treba posebno utvrditi i troškove ćemo pokriti dopunskim osiguranjem.
Stomatolog mora dobiti poduzetničku slobodu za otkup ordinacije uz zadržavanje pacijenata i za obnovu i nabavu opreme.
Poticajnim mjerama treba stimulirati otvaranje stomatološke zaštite u krajevima u kojima je nedostupna, udruživanje u grupne prakse te ugovaranja dodatnih programa s lokalnom upravom.
U državnoj bolničkoj zaštiti liječnicima treba omogućiti dopunski rad.
Potrebna je kategorizacija bolnica prema kojoj će se odrediti financijski planovi.
Županijske bolnice treba podijeliti na lokalne i regionalne.
Broj uposlenika treba uskladiti s kategorizacijom ustanove.
Bolnice treba financirati plaćenim uslugama s postupnim prijelazom na plaćanje po glavnoj dijagnozi.
Nužno je uvesti praćenje troškova po bolesniku i odjelnom liječniku.
Dopunski zdravstveni standard treba osigurati stimulacijama i uključivanjem privatnih bolnica u sustav dopunskih osiguranja.
Zdravstvo počiva na dostojanstvu liječnika i povjerenju bolesnika.
U Hrvatskoj je danas narušeno oboje.
Liječnicima i medicinskom osoblju ćemo vratiti dostojanstvo i povjerenje bolesnika.
Potrebno je odmah pristupiti pregovorima o strukovnom sporazumu.
Nova će Vlada predložiti Zakon o pravima pacijenata.
Plaće treba uskladiti s drugim odgovarajućim djelatnostima.
Medicinskim sestrama treba omogućiti obrazovanje uz rad, a programe uskladiti s programima Europske unije.
Hitno treba obnoviti Ured za sestrinstvo pri Ministarstvu zdravstva.
Nabavku i kontrolu lijekova treba dovesti pod nadzor zbog sadašnjeg nepoštivanja zakonskih rokova pri registraciji te napuštanja kontrole cijena licitacijom.
Kultura. Blago i vrijednost, riječi kulture i... financija
Hrvatska kultura dio je hrvatskog nacionalnog identiteta.
Postojimo kroz kulturu.
Ona je naša uljudba, naše znanje, naš svjetonazor i naša ophodnja s drugima.
Kulturom čuvamo i razvijamo nacionalne vrijednosti, ostajući otvoreni prema svijetu i suvremenosti.
Ni zatvoreni ni uskogrudni, niti lakomisleni ni opijeni.
Po kulturi se narodi raspoznaju, kulturom se odlikuju i bilježe u vremenu i prostoru.
Kao duhovna nadgradnja, u vremenu globalizacije upravo kultura i umjetnost imaju sve veći značaj.
U Hrvatskoj, na raskrižju Sredozemlja i Srednje Europe, kultura je obilježena susretima.
Susretima tradicija i utjecaja.
Susretima autohtonosti i susjedstva.
Susretima hrvatskog kulturnog identiteta s utjecajima okolnih naroda.
Iz tih je susreta Hrvatska dobila svoju najveću kulturnu vrijednost – duhovnu snošljivost, otvorenost i prihvaćanje drugoga.
Hrvatska želi dijalog kultura i dijalog u kulturi.
HDZ će to poticati.
Želi očuvanje vlastitih kulturnih vrijednosti uz prožimanje tradicije i suvremenosti.
Želi skladnu povezanost svoje kulturne prošlosti s današnjim i sutrašnjim svijetom.
Želi kulturni identitet koji se postojano obogaćuje.
Hrvatska demokratska zajednica to će joj i omogućiti.
Danas hrvatskoj kulturi više od svega treba razrađen program upravljanja.
Gdje nema strategije, cilja i upravljanja, nacionalna kultura ostaje na bespućima globalizacije.
Nestaje.
Hrvatska demokratska zajednica ima strategiju koja će čvrstim rješenjima odgovoriti na probleme u kulturi.
Hrvatska demokratska zajednica ostvarit će veća ulaganja u infrastrukturu u kulturi, sustavno poticati kulturni život i stvaralaštvo.
Decentralizacijom će manjim kulturnim sredinama dati veće ovlasti, što znači skrb za programe, skrb za sredstva i razvoj infrastrukture i izvan metropole.
Kultura treba biti dostupna svima.
Gospodarskim i drugim mjerama uspostavit ćemo ravnomjerni razvitak infrastrukture u cijeloj zemlji.
Strategija kulturnog razvitka osigurat će ostvarenje tog prava.
Izgradnja kazališta ili koncertne dvorane na razini države, županija ili općina ne smije ovisiti o stjecaju okolnosti, političkim sklonostima, trenutnim sastavima uprava ili trenutnim proračunskim mogućnostima.
Stvorili smo strategiju kulturnog razvitka kao program razvoja hrvatske kulture u sklopu ukupnog razvoja društva i gospodarstva.
Hrvatska treba novu filozofiju ulaganja u kulturu.
Dužnost je države pomoći onima koji žele ulagati u kulturu i umjetnost.
Prilagodit ćemo zakonodavstvo.
Pristupanje Europskoj uniji i iskustva zemalja koje prolaze kroz taj proces upućuju na potrebu prilagodbe.
Hrvatsku treba pripremiti za ulazak na novo zajedničko europsko kulturno tržište.
Proračunskim izdvajanjima osigurat ćemo socijalnu sigurnost samostalnih umjetnika.
Cjelovito i trajno rješenje položaja te povećana socijalna sigurnost umjetnika i kulturnih djelatnika jamstvo su postojanosti njihova rada te jedna od zadaća kulturne strategije Hrvatske demokratske zajednice.
Umjetnicima treba pružiti osiguranje, status, radni prostor, jer je ulaganje u njih ulaganje u veću kulturnu vrijednost Hrvatske.
Predlažemo novi način financiranja u kulturi.
Ne može sve biti svedeno na proračun.
Promišljeni plan privatizacije također može pridonijeti razvitku kulture.
Jednako tako porezna politika i porezne olakšice za ulaganja u kulturu i umjetnost.
Niske kamate na kredite oživjet će cijele kulturne grane, od izdavaštva do knjižničarstva.
Snažna međunarodna suradnja i promicanje hrvatskog kulturnog proizvoda u svijetu također će omogućiti povećanje prihoda u kulturi.
Uvođenje spomeničke i drugih oblika rente ili sustav poticaja i stipendija također.
Imamo program stalne suradnje kulture i turističkog gospodarstva.
Vodi nas svježa ideja.
Ona polazi od toga da je Jadran naše kulturno blago.
Jadran treba postati europskim kulturnim odredištem i na toj ideji treba temeljiti nove kulturne programe, ali i novo hrvatsko gospodarstvo kulture.
Kulturno blago mora biti i gospodarsko blago.
Arheološka nalazišta, gradovi kulture, putovi kulture, jadranske kulturne magistrale, ljetni festivali, otoci-radionice, gradovi prijatelji kulture – razrađen program prerastanja Jadrana u kulturno odredište Europe prerasta granice kulture i potiče opći zamah duhovnog i gospodarskog života i samosvijesti Hrvatske.
Dovršit ćemo postojeće i izgraditi nove muzeje u cijeloj Hrvatskoj, od Muzeja suvremene umjetnosti u Zagrebu, kao središnje točke hrvatske kulturne suvremenosti, preko Muzeja u Naroni, do Muzeja pračovjeka u Krapini i drugih projekata.
Proširit ćemo i poboljšati uvjete umjetničkog stvaralaštva.
Pripremit ćemo novi zakon o filmu radi cjelovite potpore hrvatskom filmu, od proizvodnje do distribucije u uvjetima našeg malog tržišta.
Hrvatski film treba osposobiti da izađe u svijet.
Domove kulture, knjižnice i druge mjesne kulturne ustanove umrežit ćemo u stalan nacionalni program uzajamne i međunarodne suradnje.
Želimo sklad baštine i suvremenosti.
Podupirat ćemo djelovanje onih ustanova u kulturi koje su zaslužne za očuvanje i promicanje hrvatskog kulturnog identiteta u zemlji i svijetu.
Razvijat ćemo i poticati nove kulturne i umjetničke tendencije i pravce te slijediti europske putove novih umjetnosti i pružati potporu mladim umjetnicima.
Želimo hrvatsku kulturu u europskom kulturnom domu.
Školstvo. Svježi zrak u kabinete i učionice
Najuspješnije zemlje sutra će biti one koje danas ulažu u školstvo i naobrazbu.
Ovladavati suvremenim znanjem i vrijednostima znači pripremiti se za svijet sutrašnjice.
Obrazovani mladi ljudi i naraštaji prožeti znanjem jamstvo su budućnosti i razvitka.
Danas smo zabrinuti, jer ne želimo Hrvatsku koja zaostaje.
Ne želimo prosvjetni i obrazovni sustav bez jasnog cilja koji neće biti usklađen s potrebama društva i razvojnom strategijom zemlje.
Ne želimo sustav bez razrađenih i planiranih smjernica reforme.
Bez opće strategije razvoja naobrazbe kao narodnog dobra.
Školovanje je postalo preteško i preskupo – za učenike, roditelje i učitelje.
Programi su preopsežni, satnice prevelike, plaće premale.
Svi gube motivaciju.
Učenici traže najbezbolnije izlaze, roditelji gube nadzor, odgajatelji gube volju.
Država mora brinuti o odgoju i obrazovanju.
Sustavi vrijednosti, korisna znanja, društveni moral i demokratska osposobljenost ne nalaze se na ulici.
Tamo se završava kad sve drugo zakaže.
Osigurat ćemo ujednačenije standarde obrazovanja i usklađenost obrazovnog sustava sa strategijom razvoja zemlje.
Sustav naobrazbe treba dobiti status pokretačke snage ukupnog razvitka i napretka.
Kvaliteta naobrazbe u Hrvatskoj mora biti na razini Europske unije.
Nema nijednog razloga da se to ne postigne.
Jedinstvenu upravnu i organizacijsku vertikalu sustava naobrazbe moguće je uspostaviti.
Materijalni i stručni položaj učitelja, profesora i školstva treba podići.
Poticat ćemo program mjera za podizanje materijalnog položaja i stručnog napredovanja i usavršavanja odgojitelja, učitelja i profesora.
Nastavničke studije treba temeljito reformirati i uvesti sveučilišno obrazovanje za odgojitelje i učitelje.
Potrebno je više ustanova predškolskog odgoja.
Sustav naobrazbe treba modernizirati.
Informatizaciju hrvatskog školstva treba povezati s projektom e-Hrvatska 2007.
Želimo cjelovitu reformu osnovnog, srednjeg i visokog školstva u skladu sa zahtjevima modernog gospodarskog razvitka.
Ulaganje u ljudski kapital mora dobiti prioritet.
Nastavne programe želimo rasteretiti, smanjiti broj nastavnih sati, ali povećati kreativnost učenika.
Uvest ćemo informatiku od prvog razreda osnovne škole.
Promjenom nastavnih programa u srednjim školama omogućit ćemo nastavak studiranja u znanstveno-istraživačkim područjima i zapošljavanje na radnim mjestima visokih tehnologija.
Želimo državnu maturu po završetku srednje škole.
Sustav izdavanja i prodaje udžbenika i drugih izvora znanja mora pridonositi stabilnosti sustava naobrazbe.
Škola ponovno mora postati i mjestom sporta.
U manjim mjestima škola mora ponovno postati i središtem kulturnog života.
Obrazovne programe temeljit ćemo na vrijednostima hrvatskog nacionalnog identiteta, pripadnosti vrijednostima europske kulture i civilizacije, načelima demokracije tolerancije i poštovanja ljudskih prava.
e-Hrvatska. Budućnost on-line.
Danas odlučujemo kakvu Hrvatsku želimo za pet ili petnaest godina.
Za sutrašnje blagostanje i korak sa svijetom već je danas potrebno potaknuti istraživanja, ohrabriti um, otvoriti se novome.
Želimo pokrenuti projekt iskoraka Hrvatske u informacijsko društvo.
U društvo znanja koje se stječe, razmjenjuje i umnožava kroz mnogobrojne umrežene moćne informacijske sustave.
e-Hrvatska 2007. projekt je koji će, u skladu s preporukama Europske unije iz programa «e-Europa 2005.», građanima i gospodarstvu Hrvatske omogućiti najkvalitetniju i najširu moguću uporabu i razmjenu informacija i time otvoriti slobodu aktivnog sudjelovanja u globalnom svijetu i odabir vlastitog mjesta i puta  u tome svijetu.
Napredak ovisi o znanju i slobodi izbora.
e-Hrvatska 2007. želi da svaki građanin naše domovine može koristiti prednosti informacijskog društva.
e-Hrvatska znači: Računalo u svaku obitelj!
e-Hrvatska 2007. vidi građanina koji će imati mogućnost pravodobno primati potrebne informacije i koji će kroz umreženi informacijski sustav moći aktivno sudjelovati u društvu.
Vidi snažnije povezano i pokretnije hrvatsko gospodarstvo.
Vidi poslovni svijet i poduzetništvo oslonjeno o još bržu i sveobuhvatniju razmjenu informacija.
Vidi i državu opremljenu da postane servis građana.
e-Hrvatska 2007. u iduće tri godine uspostavit će i umrežiti sustav koji će svakom građanu omogućiti da putem Interneta koristi usluge u javnoj upravi, zdravstvu, školstvu i pravosuđu.
Građanin će dobiti mogućnost putem Interneta obavljati komunikaciju s javnom upravom, tražiti i primati raznovrsne dokumente, potvrde i rješenja te informacije o djelovanju vlasti.
e-Hrvatska 2007. razvit će sustav obrazovnih programa putem Interneta za široku uporabu i kontinuirano obrazovanje.
e-Hrvatska 2007.  omogućit će on-line pristup zdravstvenim uslugama i omogućiti pružanje kvalitetne medicinske pomoći neovisno o tome gdje je pacijent prijavljen.
e-Hrvatska 2007. predviđa izgradnju i opremanje znanstveno-poslovnih parkova širom zemlje u kojima će po završetku studija mladi poduzetnici u dvogodišnji besplatni najam dobiti prostor i opremu za pokretanje samostalnog posla u području informatike i znanja.
Suradnjom države, privatnog kapitala, iseljene Hrvatske i međunarodnih financijskih institucija e-Hrvatska 2007. osnovat će fondove za izgradnju takvih centara.
e-Hrvatska 2007. podrazumijeva zajedničko djelovanje privatnog i javnog sektora na ostvarenju ciljeva.
Hrvatska raspolaže kvalitetnim stručnjacima na polju informatike koji mogu ostvariti velik dio ciljeva akcijskog plana e-Hrvatska 2007., što će smanjiti odljev znanja i kapitala iz Hrvatske.
Pravosuđe. Spora pravda, najveća nepravda.
Građani su pravno nezaštićeni.
Sudstvo je dramatično sporo.
Zakoni se ne provode.
Poslovanje je izloženo rizicima.
Vlasništvo je nesigurno.
Ugrožena je opća pravna sigurnost.
Pravosuđe ne ostvaruje svoju temeljnu zadaću: osiguranje vladavine prava.
Sadašnje stanje ukupnog pravosudnog sustava dovodi u pitanje stabilnost društva.
Dovodi u pitanje i međunarodnu vjerodostojnost zemlje.
Ugrožava ustavnopravni poredak.
Pogoduje stagnaciji gospodarstva.
Širi nepovjerenje u Hrvatsku i smanjuje strana ulaganja.
Koči zemlju na putu k Europskoj uniji.
Demokratska država mora osigurati pouzdanost sudstva i povjerenje javnosti – to su ključni institucionalni mehanizmi pravne države i temelj stabilnosti društva.
U Hrvatskoj toga još nema.
Zabrinuti smo.
Pravosudna kriza posljednjih se godina proširila.
Povjerenje građana u sudstvo je smanjeno.
Broj neriješenih predmeta je dramatično velik.
Politika i političko poslušništvo utječu na postupke i presude.
Brojne kadrovske smjene u pravosuđu i povratak dijela kadrova iz vremena prije osamostaljenja pogoršale su stanje.
Najavljena korjenita reforma sudstva nije započela.
Hrvatsko pravosuđe valja odmah depolitizirati.
Potpuna depolitizacija jedina može osigurati da pravosudni sustav djeluje prema svojoj ustavnoj ulozi, oslobođen utjecaja političkih smjena i promjena te političke instrumentalizacije.
Hrvatskom pravosuđu treba potpuna autonomija.
Potpuna autonomija jedina može osigurati nezavisno funkcioniranje pravosuđa kao jedne od ravnopravnih sastavnica trodiobe vlasti.
To se osigurava proračunskim izdvajanjem prema realnim potrebama i europskim standardima.
Kao članica Vijeća Europe Hrvatska ionako ima obveze prema normativnim standardima u pravosuđu u skladu s Preporukama Odbora ministara Vijeća Europe u svezi neovisnosti, nepristranosti i nadležnosti sudaca.
Ne treba tragati za novim pravilima.
Nepotkupljivost košta, sve drugo ima još veću cijenu.
Svi je plaćamo.
Korupcija je jedno od velikih zala suvremenog svijeta.
Ona nagriza same temelje društva i ugrožava stabilno funkcioniranje države.
Ona se hrani spregom privatnih interesa i državnih izvora.
Ona duhovno podriva naciju.
Borba protiv korupcije i kriminala za Hrvatsku je danas sudbinsko pitanje.
Bez političke volje da se to učini nema europske Hrvatske.
Želimo Hrvatsku čistih ruku i svijetla obraza.
Razbijanjem kontrolnog sustava Hrvatska je gotovo ostala bez financijske kontrole i mogućnosti praćenja financijskih tijekova u zemlji i prema inozemstvu.
Potrebno je urediti zakone radi suzbijanja ilegalnog i polulegalnog poduzetništva.
Potrebno je revitalizirati odlučujuću ulogu policije i sudova u suzbijanju kriminala i korupcije.
Potrebne su gospodarske mjere za suzbijanje stvarnih ili umjetno stvorenih nestašica.
Potreban je čvrst hijerarhijski sustav odgovornosti u javnoj i državnoj upravi.
Gospodarska kriza pogoduje kriminalu i korupciji.
No, upravo kriminal i korupcija stvaraju krizu i žive od nje.
Neuravnoteženost hrvatskog gospodarstva i korjenito promijenjena struktura gospodarstva pogodovali su kriminalu i korupciji.
Uništavanje domaće proizvodnje pogodovalo je porastu uvoza, što je otvorilo vrata kriminalizaciji poslovnog i gospodarskog života i raširilo razne oblike tzv. sive ekonomije.
Državni gubici su ogromni.
Društvene posljedice nisu ništa manje – erozija morala, osjećaj bespomoćnosti pred zaštićenom silom tzv. novih elita, gubitak vjere u državu, iseljavanje iz Hrvatske, osobito mlađih obrazovanih naraštaja, smanjenje stranih ulaganja, zazor hrvatskog iseljeništva, nizak međunarodni ugled zemlje.
Hrvatska je među najkorumpiranijim zemljama Europe.
Provest ćemo odlučnu akciju države protiv kriminala, mita i korupcije.
Prvo, dokinuti uvjete koji omogućuju nastanak i širenje kriminala i korupcije.
To znači zahvatiti u sam korijen našeg gospodarskog sustava i njegove strukture.
Na paradoksima ne može opstati nijedna zemlja – ne može opstati zemlja osiromašene ili uništene domaće proizvodnje s visokom potrošnjom i novim bogatim slojevima, niti visoka stopa nezaposlenosti može biti razborito objašnjena relativno visokom stopom rasta.
Obnova domaće proizvodnje prvi je korak ka dokidanju uvjeta koji hrane korupciju i kriminal.
Bez snažnog gospodarstva nema društvene stabilnosti.
Kriminal i korupcija hrane se društvenom nestabilnošću.
Drugo, uspostaviti čvrst sustav nadzora, odgovornosti i kažnjavanja.
Bez učinkovitog represivnog aparata države, uprave i institucija te odgovornih i kontroliranih nadzornih odbora i poslovnih rukovodstava u tvrtkama u vlasništvu i pod kontrolom države nema borbe protiv korupcije.
Država treba djelovati odlučno.
Kriminal raste gdje nema straha od odgovornosti.
Treće, sankcionirati sudionike dosad utvrđenih i dokazanih kriminalnih radnji i njihovih zaštitnika.
Četvrto, unaprijediti postojeće zakone.
Precizno utvrditi oblike gospodarskog kriminala.
Utvrditi vertikalnu odgovornost i odgovornost zaštitnika, suučesnika i revizora.
Uvesti institut ometanja pravde.
Pojednostaviti policijske procedure i sudske postupke.
Osnažiti i češće primjenjivati institut pokajnika.
Peto, u državnoj upravi, sudstvu i u državnim tvrtkama i ustanovama uvesti izbor dužnosnika isključivo javnim natječajem.
Podobnost i podložnost također hrane korupciju.
Treba zakonski dosljedno eliminirati i sankcionirati sukob osobnih i javnih interesa.
Poticati zaposlenike da skrbe o stanju poslovnih knjiga u tvrtkama i uspostaviti mehanizme nezavisne i nenajavljene kontrole poslovanja.
Šesto, kazne za korupciju moraju biti brze, oštre i beziznimne, javno oglašene.
Sedmo, treba pripremiti i ozakoniti Kodeks moralnog ponašanja.
Kodeks mora utvrditi moralna načela u djelovanju državnih i javnih službenika i dužnosnika obvezujući ih na savjesno, odgovorno, predano i nekoristoljubivo obnašanje dužnosti.
Kodeks treba postati pratećim dokumentom radnog ugovora.
Javna služba ne smije biti mjestom nezakonitog stjecanja dobara i privilegija.
Antikorupcijski program mora postati dijelom odgojnog i obrazovnog sustava i mora obnoviti društveno prihvatljiv sustav vrijednosti.
Posljednje i najvažnije, mi znamo da je bitka protiv korupcije prije svega politička bitka.
Obitelj, mladi, umirovljenici. Za sretno lice Hrvatske.
HDZ se zauzima za Hrvatsku kao socijalnu državu i državu socijalne pravde.
Sustav socijalne skrbi mora pružati sigurnost, mora se temeljiti na pravednosti i mora biti održiv.
Mora osigurati ravnomjernost u podjeli tereta socijalne zaštite između različitih generacija te između građana različitih radnih položaja.
Učinkovit sustav socijalne skrbi polazi od jednostavna načela: danas za sutra.
Hrvatska prolazi kroz teško razdoblje.
Sigurnost, pravednost i održivost sustava socijalne skrbi ovisi o mogućnostima posrnulog gospodarstva.
Zemlja prolazi kroz demografsku krizu.
Mijenja se dobna struktura stanovništva.
Hrvatska stari.
U Hrvatskoj je sve manje radno sposobnog stanovništva.
Sve manji broj zaposlenih uzdržava sve veći broj nezaposlenih i umirovljenih: omjer je sve dramatičniji i pri tomu su obje strane nezadovoljne.
Umirovljenici su na rubu društveno prihvatljiva života.
Nedostatne mirovine narušavaju dostojanstvo.
Obitelji žive nesređeno i nesigurno.
Neizvjesnost obeshrabruje i ne potiče na podmladak.
Nezaposleni ne vide izlaz.
Besparica i bijeda mijenjaju stanje duha i socijalne navike.
Broj korisnika socijalne pomoći u zadnjih pet godina se udvostručio.
Povjerenje i sigurnost građana, zasluženo dostojanstvo umirovljenika, zadovoljstvo i sigurnost majki, stabilnost i sreća obitelji i pouzdane nade mladih naraštaja najpreciznije su mjere stabilnosti i perspektive države.
Gospodarski oporavak, porast zaposlenosti, uređenje državnih financija i opći razvitak gospodarstva i društva pretpostavka su povećanog izdvajanja za sustav socijalne skrbi.
Sva izdvajanja ovise o stopama rasta društvenog proizvoda.
Hrvatska treba cjelovitu strategiju i program unapređenja svih oblika socijalne skrbi koji će biti povezani s općom strategijom državnog razvoja.
U teškim vremenima, olako dana obećanja su zavodljiva, no ona mogu samo zavaravati.
Nemamo iluzija.
Međutim, mi možemo prevladati postojeći osjećaj gubitka brige za građanina.
Od njega se odvojila vlast, nije siguran u budućnost, smanjuju mu se liječničke usluge, ukidaju domovi zdravlja, mirovine prima s uvredom i stidom, invalidnine su upitne....
Suvremeni način života i sustav vrijednosti potiskuju obitelj kao jezgru društva.
Poremećaji u obitelji vraćaju se društvu kao nova opterećenja.
Obitelj u Hrvatskoj treba novo mjesto, ulogu i potporu.
Potaknut ćemo pomlađivanje Hrvatske.
Stojimo pred valom ogromne dobne smjene u Hrvatskoj.
Naše stanovništvo stari.
Svakih pola sata Hrvatska ostane bez jednog stanovnika.
Seoskim sredinama i otocima prijeti depopulacija.
Smanjuje se broj obitelji s djecom.
Smanjuje se i broj brakova.
Po natalitetu Hrvatska je pri svjetskom dnu.
Udio mladih naraštaja u ukupnom stanovništvu sve je manji.
Pomlađivanje Hrvatske i jačanje mjesta i uloge obitelji u društvu dovest ćemo u samo središte interesa državne politike.
Osigurat ćemo dostojanstvo našeg građanina i budućnost hrvatskog društva kroz pouzdanu socijalnu zaštitu i mirovinski sustav,
povećanje prava žena i majki,
jačanje mjesta i uloge obitelji u društvu i kroz demografski rast.
To su naši ciljevi.
To možemo ostvariti usporedo s bitkom za više stope rasta društvenog proizvoda.
Povećat ćemo rodiljne naknade,
vratit ćemo pravo na trogodišnji dopust majkama troje i više djece.
Pripremit ćemo poseban program za obitelji s više djece,
vratit ćemo doplatak za studente.
Poticat ćemo poboljšanje društvenog položaja žena kroz politiku ravnopravnosti spolova, zapošljavanja, plaća, poduzetničke djelatnosti i sudjelovanja u političkom i javnom životu.
Ustanovit ćemo sustav skrbi za starije osobe širenjem patronaže u zdravstvu, organizacijom profesionalnih i volonterskih mobilnih timova u lokalnim zajednicama, unapređenjem rada centara za socijalnu skrb, humanitarnih i vjerskih organizacija, uvođenjem zvanja njegovateljice u sustav obrazovanja, uvođenje popusta na obrtničke i uslužne djelatnosti.
Socijalna skrb danas je u Hrvatskoj najosjetljivije pitanje.
Tamo gdje je najteže, učinit ćemo najviše.
Državna uprava, lokalna samouprava. Za nas su ljudi ispred politike.
Naša je država preskupa.
Njene su usluge neučinkovite.
Procedure su previše složene i prespore.
Odgovoran građanin, koji ispunjava svoje obveze prema državi, zaslužuje odgovornu javnu upravu.
Porezni obveznik ima pravo za svoj novac tražiti kvalitetnu uslugu državne uprave na svim razinama.
Državna uprava se provjerava kroz učinkovitost, stručnost i odgovornost svojih djelatnika.
Hrvatska treba hrabro raskinuti s duhom neodgovorne birokracije.
Vlast treba približiti građanima.
Stanje javne uprave zabrinjava.
Politička vlast otuđena od birača tvori neprobojan sustav.
Hrvatska je država dvostruko skuplja od europskog prosjeka.
Za novac koji izdvajaju, ni građani niti gospodarstvo ne dobivaju uslugu koju zaslužuju.
Reforma državne uprave i mjesne samouprave preduvjet je gospodarskog napretka.
Nema Hrvatske kao privlačnog investicijskog i poslovnog odredišta bez reforme administracije.
Nema uzleta domaćeg poduzetništva i time većeg zapošljavanja.
Nema slamanja korupcije.
Nema ni motiviranog činovnika.
Predložit ćemo nove zakone o državnoj upravi i mjesnoj samoupravi i novu organizaciju državne uprave radi povećanja učinkovitosti i ušteda.
Uvest ćemo sustav neposrednog biranja načelnika, gradonačelnika i župana.
Sastav vlade, broj i nadležnosti ministarstava utvrdit ćemo prema strategijskim prioritetima državne politike u ovoj etapi razvoja Hrvatske.
Uvest ćemo središnji sustav financijskog nadzora nad korištenjem proračunskih sredstava državnog aparata.
Provest ćemo potpunu informatizaciju cijelog sustava državne uprave.
Osigurat ćemo otvorenost vlasti prema građanima.
Vlast i upravu javnost će nadzirati.
Administrativne procedure bit će ubrzane.
Birokratske prepreke bit će uklonjene.
Zadržat ćemo sadašnji teritorijalni ustroj Hrvatske sa sadašnjim brojem županija.
Prenijet ćemo dio državnih poslova na gradove s više od 45 tisuća stanovnika radi većeg utjecaja i odgovornosti za razvoj.
Uspostavit ćemo novi sustav financiranja lokalne i područne samouprave promjenom porezne politike, utvrđivanjem izvornih prihoda, preraspodjelom poreza na dohodak i dobit, uvođenjem renti i naknada prema programima i projektima mjesnog stanovništva.
Hrvatska zaslužuje moderne i učinkovite javne službe i upravu koja će biti na usluzi građanima i poduzetništvu.
Za nas su ljudi ispred politike.
Javni mediji, telekomunikacije. Na tržištu kuna i vrlina
Sloboda i raznovrsnost medija neodvojivi su dio demokracije.
Sloboda medija jednako je važna kao i ostale demokratske slobode i institucije.
Pouzdano i nepristrano novinarstvo, koje poštuje najviše profesionalne i etičke standarde u slobodnom demokratskom društvu, važna je sastavnica donošenja prosudbi i odluka na temelju točnih i pošteno prikazanih činjenica.
Najviša je novinarska svetinja istina.
Sloboda medija zajamčena je stečevina demokratskog razvitka.
Utjecaj je medija na javni i politički život zamjetan.
Uravnotežuje se odnos slobode i odgovornosti.
Hrvatska može još napredovati.
Može napredovati prema novinarstvu koje neće podlijegati posebnim interesima i pritiscima.
Prema novinarstvu u kojemu sloboda medija neće biti pokriće za komercijalne interese i političku konkurenciju.
Prema višoj profesionalnoj razini novinarstva.
Prema punoj razvidnosti vlasničke strukture medija.
Prema većoj odgovornosti i uravnoteženosti.
Zalažemo se za novinarstvo koje će polaziti od potpune provjere informacije i objavljivanja njena izvora, u kojemu će stav biti odvojen od informacije i u kojemu obrada informacije neće zavoditi ili zavaravati.
Zalažemo se za novinarstvo u kojemu će novinari zadržati svoju osobnu i profesionalnu neovisnost.
Zalažemo se za novinarstvo koje će u potrazi za istinom i u ispunjavanju prava javnosti na istinu biti uravnoteženo i obazrivo spram dostojanstva pojedinaca, koje će iskazivati mjeru dobra ukusa i rukovoditi se načelom nevinosti do okončanja postupaka.
Zalažemo se za novinarstvo koje će pridonositi konsolidaciji hrvatskog društva, koje će umjesto podjela otvarati dijalog u hrvatskom društvu, koje će poticati snaženje javnog mnijenja i kritičke javnosti i koje će biti na razini standarda za koje se zalaže.
Razvoj informatičkih tehnologija povećava društvenu moć medija.
Zalažemo se za slobodu, konkurentnost i visoke profesionalne standarde hrvatskih elektroničkih medija.
Oni imaju posebno mjesto u očuvanju i širenju nacionalnog identiteta i tradicije.
Zalažemo se za transparentnost u privatizaciji elektroničkih medija.
Pripremit ćemo novi Zakon o Hrvatskoj radioteleviziji.
Predložit ćemo benificirani radni staž za novinare.
Izmijenit ćemo sustav pretplata i uvesti olakšice za pojedine kategorije stanovništva.
Poduzimat ćemo potrebne mjere za očuvanje i učvršćenje slobode elektroničkih i tiskanih medija.
Zaštita okoliša, urbanizam, prostorno planiranje. Doista lijepa naša.
Zaštita okoliša ključna je za unapređenje kvalitete života i održivog gospodarskog razvitka.
Priroda i prirodne ljepote zaštitni su znak Hrvatske.
To povećava našu odgovornost i naše obveze.
Jedna od najljepših obala na svijetu, jedine preostale autohtone europske šume, nezagađeno tlo, izvori čiste pitke vode i najčišće europsko more nezamjenjiva su vrijednost Hrvatske.
U uvjetima globalizacije, promjena u proizvodnji hrane, globalnog onečišćenja, političkih sporova oko zaštite atmosfere, brze industrijalizacije i širenja energotransportnih sustava te su vrijednosti još značajnije.
Moramo ih sačuvati.
Moramo širiti svijest o zaštiti okoliša kao strategijskom pitanju države i svakog građanina.
Osnažiti ekološku svijest u gospodarstvu, osobito u turizmu i poljoprivredi, kao i u školstvu i medijima.
Oduprijeti se bezobzirnom korištenju prirodnih izvora te uništavanju i rasprodaji prirodnih ljepota.
Pojačati državnu skrb za zaštitu biološke i krajobrazne raznolikosti kako bi se spriječio nestanak ugroženih biljnih i životinjskih vrsta.
Povećati broj područja pod zaštitom.
Unaprijediti sustav postojećih nacionalnih parkova.
Razviti pouzdano i učinkovito vatrogastvo i sustav nadzora i zaštite šuma.
Pokrenut ćemo potrebne zakonske postupke radi osiguranja boljeg pravnog okvira za očuvanje i upravljanje okolišem, prije svega odluku o lokaciji odlagališta nisko radioaktivnog i srednje radioaktivnog otpada, kao i Pravilnik o prikupljanju, skladištenju, obradi i odlaganju radioaktivnog otpada.
Postojeće i nove zakone u cijelosti ćemo uskladiti sa standardima Europske unije.
Osigurat ćemo koordinaciju ministarstava čija je nadležnost povezana sa zaštitom okoliša i uspostaviti jedinstven informacijski sustav i bazu podataka.
Uvest ćemo sustav oštrih kazni za ekološke prekršaje.
Uvest ćemo poticaje za ekološki orijentirano poduzetništvo.
Stimulativnim mjerama poticat ćemo veće korištenje obnovljivih izvora energije (vjetra, sunca),
smanjenje potrošnje fosilnih i krutih goriva,
korištenje ekološki obazrivih tehnologija,
smanjenje otpada,
reciklažu sirovina,
izgradnju sustava prerade industrijskih i komunalnih voda i povezivanje na kanalizacijski sustav.
Poticajnim mjerama povećat ćemo broj proizvođača u organskoj poljoprivredi i proizvodnji zdrave hrane.
Provest ćemo program potpunog uređenja svih deponija u Hrvatskoj
i zabraniti uvoz stranog otpada.
Zaštita Jadrana zaslužuje posebnu pozornost, cjelovitu strategiju i razrađene programe.
Jadransko more naše je prirodno blago.
Država je dužna učiniti sve za njegovu zaštitu.
Provest ćemo inicijativu za integriranjem i koordinacijom svih državnih tijela i drugih institucija i udruga povezanih sa zaštitom Jadrana.
Predložit ćemo Hrvatskom saboru usvajanje dokumenta o zaštiti Jadrana s cjelovitim programom zaštite Jadrana u skladu sa standardima i propisima Europske unije i međunarodnim pravom.
Vodno gospodarstvo važna je sastavnica ukupnog sustava zaštite okoliša.
Hrvatske vode i Uprave za vode osigurat će punu zaštitu od štetnog djelovanja voda, optimalno korištenje i upravljanje vodnim potencijalima i provest će zaštitne i preventivne mjere u vodoprivredi.
Pokrenut ćemo nacionalni program navodnjavanja poljoprivrednog zemljišta.
Poticajnim mjerama osigurat ćemo bolju vodoopskrbu područja od posebnog državnog interesa.
Uređenje zemljišnih knjiga i katastra prioritetno je za pravnu sigurnost građana i razvitak gospodarstva.
Pravna sigurnost u prometu nekretninama preduvjet je stabilnog gospodarskog razvoja, ulaganja i ulaska u Europsku uniju.
Unaprijedit ćemo katastarsko-geodetski sustav, pokrenuti program usklađivanja zemljišnoknjižnog registra s katastarsko-geodetskim registrom prema standardima Europske unije s ciljem uspostave integralnog sustava u cijeloj državi.
Pokrenut ćemo i izradu nacionalne infrastrukture prostornih podataka.
Urbanizam, prostorno uređenje i graditeljstvo sastavni su dio cjelovite brige za održivim gospodarskim i društvenim razvitkom zemlje i očuvanje okoliša.
Ubrzat ćemo usvajanje potrebnih i nadopunu postojećih zakona i njihovo usklađivanje sa standardima Europske unije.
Osigurat ćemo izgradnju svih objekata temeljem jednog dokumenta i ubrzanje njegova izdavanja.
Provest ćemo legalizaciju bespravno izgrađenih objekata koji se nalaze unutar građevinskog područja, a nisu izgrađeni na infrastrukturnim koridorima i uklapaju se u lokalne uvjete.
Povećat ćemo proračunska sredstva za izradu prostorne dokumentacije općina i gradova koji to nisu u mogućnosti financirati i proširiti nadležnost mjesne i područne samouprave u poslovima prostornog planiranja i izdavanja dokumenata za planiranje i gradnju.
Predložit ćemo sustav godišnje naplate komunalnog doprinosa radi povećanja sredstava za ubrzanu izgradnju komunalne infrastrukture.
Kroz dopunu odredbi strategije prostornog uređenja Hrvatske i prostorne planove nižeg reda zaštitit ćemo ambijentalnu arhitekturu kao osobitu vrijednost definirajući uvjete i oblike gradnje tipične za osobitost pojedinih područja Republike Hrvatske.
Sport i olimpizam. Hrvatska pobjeđuje!
Značaj sporta u hrvatskom društvu raste.
Sport je izvor zdravlja, unapređuje odnose među ljudima, odgaja mlade, pomaže i potiče osobe s posebnim potrebama, važan je za gospodarstvo zemlje i njen međunarodni ugled.
Od prvih dana nezavisnosti, tijekom teških godina rata i borbe za međunarodno priznanje do danas, sport je bio i ostao zaštitnim znakom Hrvatske.
Vrsnost hrvatskog sporta priznata je i potvrđena u svijetu.
Od velikih natjecanja i odličja do velikih pojedinaca i prvaka, Hrvatska je pokazala koliko cijeni sport i koliko sport pomaže da se Hrvatska više cijeni.
Predložit ćemo usvajanje Strategije razvitka hrvatskog sporta i olimpizma u kojoj će biti razrađena suradnja sportskih ustanova s državnim institucijama, gospodarskim subjektima i drugim ustanovama.
Strategija će zacrtati prioritete hrvatskog sporta za srednjoročno razdoblje i ustanoviti stabilne izvore financiranja.
Država će poticati i pomagati organizaciju velikih međunarodnih sportskih manifestacija, natjecanja i priredbi.
Potaknut ćemo usvajanje nacionalnog programa zajedničkog razvitka sporta i turizma kao snažnog poticaja gospodarskom i marketinškom napretku Hrvatske.
Uredit ćemo zakonske osnove za financiranje sporta prihodima od igara na sreću, zabavnih igara i sportskih kladionica.
Potaknut ćemo programe razvitka sportske medicine.
Poticat ćemo masovno bavljenje sportom, osobito mladih naraštaja, žena i osoba s invaliditetom te podupirati mlade talente.
Osnovat ćemo Kuću slavnih hrvatskog sporta.
ČVRSTO VJERUJEMO U OVAJ PROGRAM.
SIGURNI SMO DA STE NAŠLI DOVOLJNO RAZLOGA DA NAM DATE SVOJE POVJERENJE.
POKRENIMO HRVATSKU!
