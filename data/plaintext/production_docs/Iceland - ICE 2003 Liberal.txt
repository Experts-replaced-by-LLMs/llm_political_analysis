Frjálslyndi flokkurinn
Frelsi,
jafnrétti,
bræðralag eru einkunnarorðin sem Frjálslyndi flokkurinn gerir nú að höfuðatriðum í þeirri kosningabaráttur til alþingis, sem framundan er.
Íslendingar þurfa að heimta aftur frelsi til orða og athafna,
sem hefur stórlega verið skert af misvitrum valdhöfum.
Athafnafrelsi og frelsi í viðskiptum eru undirstöðuatriði í framfarasókn þjóðarinnar.
Hverskonar einokun verði aflétt.
Ber þar fyrst að nefna einokun örfárra útvaldra á aðalauðlind þjóðarinnar, sjávarauðlindinni.
Á valdatíma þessarar ríkisstjórnar blekkinganna
er nú svo komið að 10 stærstu fyrirtækin í útgerð ráða yfir 50% af öllum óveiddum sjávarafla í fiskimiðunum.
Kvótabraskkerfið er hreinræktuð landeyðingastefna sem verður að afnema.
Frjálslyndi flokkurinn mun berjast fyrir jafnrétti þegna þjóðfélagsins:
Til athafna,
til náms
og til þjónustu á öllum sviðum, þar sem sjúkir, aldraðir, öryrkjar og aðrir, sem á aðstoð þurfa að halda sitji fyrir í umönnum samfélagsins.
Að frelsinu og jafnréttinu fengnu mun bræðralag eflast og úlfúð og ósætti víkja.
Frjálslyndi flokkurinn leggur til að landið verði allt eitt kjördæmi
og kosningaréttur jafn.
Frjáslyndi flokkurinn leggur ofuráherslu á þrískiptingu valdsins: löggjafarvalds, dómsvalds, og framkvæmdavalds.
Þess vegna mun hann beita sér fyrir endurreisn alþingis með því að gírugt framkvæmdavald skili aftur réttmætu valdi þess
um leið og flokkurinn vekur athygli á lífsnauðsyn þess að dómsvaldið fái að starfa óháð með öllu, án afskipta framkvæmdavaldsins, sem nýleg hastarleg dæmi eru um.
Frjálslyndi flokkurinn vill efla ríkisfjölmiðlana til styrktar móðurmáli og menningu,
en bægja frá þeim drottnunargirni ríkisvalds á hverjum tíma.
Frjálslyndi flokkurinn telur stórlækkun vaxta eitt brýnasta hagsmunamálið fyrir atvinnuvegina, húsbyggjendur og kaupendur húsnæðis og neytendur alla.
Flokkurinn telur að gera þurfi djarfar úrbætur í atvinnumálum
, vaxtamálum, skattamálum, húsnæðismálum
og heilbrigðismálum.
Lífeyrissjóðir skulu lúta stjórn eigenda sinna.
Að dómi Frjálslynda flokksins er stuðningur við lítil og meðalstór fyrirtæki mest aðkallandi í atvinnumálum
sem útrýmt gætu atvinnuleysi og hafið sókn á erlenda markaði.
Nýmenntun, símenntun
og tæknimenntun ber að efla sem kostur er.
Frjálslyndi flokkurinn vill auka og efla umhverfisvernd hverskonar
og hlú með öflugum hætti að viðkvæmri náttúru landsins.
Frjálslyndi flokkurinn hefur einn flokka frá upphafi haft opið bókhald.
Hann krefst þess að öllum stjórnmálaflokkum sé gert skylt að leggja fram fjárreiður sínar opinberlega.
Til þess ber brýnni nauðsyn nú en nokkru sinni á tímum skattsvika og mútubrigðsla.
Frjálslyndi flokkurinn er fylgjandi núverandi utanríkisstefnu í aðalatriðum.
Hann lýsir eindreginni andstöðu sinni við áform ríkisstjórnarinnar um vopnaskak, sem hún hefur lofað stríðsherrum.
Frjálslyndi flokkurinn hefur allan vara á um aðild að Evrópusambandinu.
Það er eindregið álit Frjálslynda flokksins að ríka nauðsyn beri til að skipta um landsstjórn á Íslandi.
Taka þarf upp nýja stjórnarhætti,
þar sem frelsi,
jafnrétti
og bræðralag ráða ríkjum.
