Vasemmistoliiton vaaliohjelma eduskuntavaaleissa 2003  Arvot ja asiat ratkaisevat    VASEMMISTOLIITON TAVOITTEENA PAREMPI HYVINVOINTIVALTIO JA PAREMPI TYÖLLISYYS   Yhteiset julkiset palvelut, oikeudenmukainen työn ja tulojen jakaminen sekä ansiosidonnainen sosiaaliturva ja sitä täydentävä perusturva ovat pohjoismaisen hyvinvointivaltion keskeisiä tekijöitä. Vasemmistoliitto pitää peruspalvelujen turvaamista veroalea tärkeämpänä.  Hyvinvointivaltion kestävä rahoitus edellyttää työllisyyden parantamista. Työllisyysastetta on nostettava ja luotava uusia työpaikkoja. Myönteinen työllisyyskehitys edellyttää talouskasvua. Siksi talouspolitiikan on tuettava talouden kasvua ja vakautta. Kestävän kehityksen periaatteen mukaisesti talouskasvu ei kuitenkaan saa olla ristiriidassa ihmisten hyvinvoinnin ja ympäristön säilymisen kanssa.  Pääomatulojen verotusta on muutettava siten, että myös osinkotulojen saaja maksaa saamastaan osinkotulosta veroa. Pääoma- ja yhteisöveroa on korotettava 29:stä 30 prosenttiin. Vasemmistoliiton tavoitteena on tuloerojen kaventaminen.  Vasemmistoliiton mielestä Suomen on toimittava aktiivisesti sen puolesta, että Euroopan unionissa sovitaan pääoma-, osinko- ja yhteisöverotuksen sekä ympäristöverotuksen minimitasoista ja torjutaan näiltä osin maiden välinen verokilpailu.  Perusturvan aukkoja paikattava  Vasemmistoliitto korostaa inhimillisen toimeentulon takaavan perusturvan korjaamistarvetta. Työmarkkinatuen, peruspäivärahan, opintorahan ja kansaneläkkeen korottaminen ehkäisee köyhyyden syvenemistä. Hyvinvointivaltiossa ei ole hyväksyttävää, että joka kymmenes lapsi elää köyhyydessä. Perheiden toimeentuloa on parannettava nostamalla minimiäitiys- ja -isyyspäivärahoja sekä vanhempainrahaa. Toimeentulotuen asumiskustannusten seitsemän prosentin omavastuu tulee poistaa.  Terveydenhuolto ja muut peruspalvelut turvattava jokaiselle  Vasemmistoliiton mielestä terveydenhuolto, koulutus ja muut peruspalvelut takaavat turvallisen ja sujuvan arjen. Terveydenhuollon ja peruskoulun kehittäminen edellyttää lisärahoitusta.  Suomeen on luotava hoitotakuujärjestelmä, joka perustuu julkiseen terveydenhuoltoon. Terveydenhuollon rahoituksesta on sovittava valtion ja kuntien välillä kestävällä tavalla valtion peruspalvelubudjetissa, jossa arvioidaan kuntien menoja ja tuloja kokonaisuutena.  Jokaisella lapsella on oikeus päivähoitoon ja varhaiskasvatukseen sekä maksuttomaan iltapäivätoimintaan 1. ja 2. kouluvuoden aikana. Vasemmistoliiton mielestä jokaiselle lapselle kuuluva päivähoito-oikeus on turvattava jatkossakin.  Suomelle kestävän kehityksen ohjelma  Johannesburgin kestävän kehityksen huippukokouksessa Suomi sai läpi ehdotuksensa 10-vuotisohjelmaksi tuotanto- ja kulutustapojen muuttamiseksi luonnonvaroja vähemmän kuluttaviksi. Suomen on laadittava oma ohjelmansa ja toteutettava se. Suomen Itämeren suojeluohjelman toteuttamiseen on varattava riittävät voimavarat.  Suomella vastuu kansainvälisestä rauhasta  Suomen on kannettava vastuunsa kansainvälisessä konfliktien ennalta ehkäisyssä sekä rauhan ja demokratian vakiinnuttamiseen tähtäävässä yhteistyössä. Tämä edellyttää aktiivisuutta erityisesti EU:n ja ETYJ:n puitteissa. Suomen ei pidä liittyä NATO:on. Jos NATO-jäsenyyttä päätetään hakea, asiasta on järjestettävä kansanäänestys.  Puoluevaltuuston kokous - 1.12.2002
